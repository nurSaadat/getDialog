ҮШ ТОМДЫҚ ТАҢДАМАЛЫ ШЫҒАРМАЛАРЫ

(Туған әдебиет, уақыт және заман туралы ойлар)

Қазақстан Мемлекеттік сыйлығының лауреаты, ақын Темірхан Медетбектің үш томдық таңдамалы шығармаларына автордың ұзақ жылдардан бері талмай еткен еңбегінің ең үздіктері енгізіліп отыр.

БІРІНШІ БӨЛІМ

МЕНIҢ АБАЙЫМ

(Эссе)

«Всякий образованный руский должен иметь у себя всего Пушкина:

иначе он и не образованный и не русский»

В.Г.Белинский,

Полн. собр. соч., т. II. М. 1958 г. стр. 384.

Менiң Абайым! Әрине, бұл менiң сөзiм емес. Дәлiрек айтсақ, сөз тiркесi менiкi емес. Бұл сөздiң төсегi, түп-төркiнi сонау бiр кезде М.Цветаеваның дуалы аузынан шыққан «Менiң Пушкинiмде» жатыр. Ол сөз – қазiр қанатты сөз. Ал қанатты сөз – бәрiмiзге ортақ.

Менiң Абайым! Бұл сөз бәрiмiздiң жүрегiмiзде жүрген, бәрiмiз айтуға тиiстi сөз. Бұл сөздiң мәнi мен мағынасы менiң бау-бақшам, менiң машинам деп жалқы адамның атынан айтылар аса тар аядағы материалдық меншiктеп сөйлеумен ешуақта да қосылмақ емес. Бұл сөздiң мәнi мен мағынасы менiң жерiм, менiң елiм деп жалпы халықтың атынан айтылар аса кең аядағы рухани меншiктеп сөйлеумен сабақтас, салалас жатпақ. Сөз жоқ, менiң жерiм, менiң елiм, менiң халқым дегендi рухани махаббат, рухани сүйiспеншiлiк қана тудыра алмақ. Адам – жерiмен, елiмен, халқымен ғана адам. Өйткенi адамды адам ететiн – сол жерi, елi мен халқы. Олай болса, бiздiң рухани қалыптасуымызға, рухани түлеп, жаңғыруымызға, рухани баюымызға өлшеусiз әсер еткен, сарқылып, таусылу дегендi бiлмейтiн рухани ресурстарымызды да менiкi деп меншiктеуге хақымыз бар. Сол рухани ресурстарымыздың бiрi және бiрегейi, бiз үшiн, Абай шығармалары. Сондықтан да қазiр менiң Елiм, менiң Жерiм, менiң Халқым сияқты қастерлi сөздердiң қатарында менiң Абайым деген сөздiң де орын ап, орнығуы заңды. Сондықтан да хат бiлiп, қара танитын адам Абайды оқымай, Абайды танып бiлмей өз халқының кешегi, бүгiнгi рухани бет-ажарын танып бiлуі мүмкiн емес.

Бiздiң байқауымызша, Абайды оқу мен оны танып бiлу кезең-кезең, белес-белестерден тұрады. Яғни өмiрiңнiң әр кезең бөлiгiнде кездескен сайын Абай – бұрынғыдан өзге, бұрынғыдан жаңа, бұрынғыдан биiк, бұрынғыдан терең.

Абайды оқу және оны өзiңше бiлу – қиын жол, ұзақ процесс. Бұл жерде танып бiлудi тек шартты түрде ғана айтып отырмыз. Әйтпесе, Абайды тұтастай танып бiлу ешкiмнiң пешенесiне жазылған емес. Ол – жұмбақ. Бiрақ әр адам Абайды өзiнше ашып, өзiнше танып бiлуге мiндеттi. Сонымен бiрге бiз бұл жерде «өзiнше» деген сөздiң астын тектен тек сызып отырған жоқпыз. Абайды тек хрестоматиялық қасаң аяда немесе ғылыми-зерттеулер аясында ғана түсiну – ол әлi «менiң Абайым» бола алмайды.

Бiр өкiнiштi жайт, көп адам Абайды танып-бiлу, оны оқып үйрену – оның шығармаларын қайта-қайта оқи беру деп ұғады. Әрине, оны қайта-қайта оқу керек. Бiрақ Абайды оқып үйренудiң жалғыз тәсiлi осы десек, қатты қателескенiмiз. Өйткенi мұндай жағдай бiрсыдырғы оқумен Абайдың сиқыр әлемiне ешуақта да терең бойлай алмайсыз. Ондай тәсiлге Абай алдыра бермейдi.

Абай әлемi – төл әдебиетiмiз бен бүкiл әлемдiк әдебиеттiң үздiк үлгiлерiнiң алтын буымен дем алып тұрған, өзгеден өзге шаңырақ көтерiп тұрған әлем. Абай философиясы, Абай дүниетанымы сол кездегi әлем әдебиетiнiң iрi тұлғаларымен иық тiрестiрiп қатар тұр. Олай болса, ол тұңғиық әлемдi түсiнуге үлкен дайындық керек. Яғни Абай бүгiнгi оқырман қауымнан үлкен iшкi мәдениеттi, бiр кезде өзi тәлiм алған бүкiл әлемдiк әдебиеттiң мектебiнен өтудi талап етедi. Сондықтан да Абайды әрбiр оқырман өз бетiмен бүкiләлемдiк әдебиеттiң контексiнде танып бiлуi, оқып үйренуi керек. Өйткенi Абай сөздерiн құр жадағай жадыңа сақтап, жаттап алумен оны танып-бiлу мүмкiн емес. Абай сөздерiн ең әуелi, жадыңда емес, жаныңа, қаныңа сiңiруiң керек! Сонда ғана оны бiз «Менiң Абайым» деп айтуға хақылымыз.

Абай ұлылығын, Абай сөздерiн түсiндiрiп-талдайтын бағдарлап-бағамдайтын талай-талай кесек-кесек дүниелер жазылды. Әлi де жазыла бермек. Өйткенi Абай әлемi табиғаттың өзiндей тылсым. Ол сәт сайын жаңғырып, түлеп, сәт сайын қозғалысқа түсiп, сәт сайын жан-жағына сәуле жамыратып тұрған әлем. Сол құпия тылсым дүниенiң стихиялы қозғалысына үңiлу, оны бақылау – Абайды ғана емес, өзiңдi де өзiңше ашу болып табылады.

Ұлылықтың ұлылығын анықтап беретiн әлi алгебралық формула туған жоқ. Тумақ та емес. Солай бола тұра, ұлылық тудырған дүниеге өз қатынасыңды, ол туралы өз таным бiлiгiңдi айту, ортаға салу – азаматтық борышың.

Бiз үшiн Абай ұлылығы – өзi өмiр сүрген ортаның ой мен сана деңгейiн, әлеуметтiк терең қайшылықтарын, психологиялық атмосферасын, шынжыр балақ, шұбар төс озбырлығы мен өктемдiгiн, көзiне жас, жүрегiне шер ұялаған қалың қазақ халқының мұңы мен зарын тереңге сүңгiп көруiнде немесе соның бәрiн тереңнен алып кеп саған көрсетуiнде ғана емес, сол тереңге өзiмен бiрге сенi де сүңгiтiп көрсетуiнде! Яғни Абай өз шығармалары арқылы өзi өмiр сүрген қоғамның қайшылыққа толы тiршiлiк қарекетiн тереңнен сүзiп, өзi ғана сұңғыла зерттеуден өткiзiп қоймайды, сол қоғамның қайшылыққа толы тiршiлiк қарекетiн өзiмен бiрге саған да зерттеткiзедi. Абай талантының ең басты тегеурiнi осында жатса керек!

Сонымен бiрге, Абай өлеңдерiнiң қай-қайсысы да бiзге сол заманның белгiлi бiр тарихи фактсын емес, ең бастысы, сол заманның тарихи факторын ашып көрсетедi. Сөйтiп, ол бiздiң белгiлi бiр кезеңдегi реалистiк тарихымызды дүниеге келтiрдi. Рас, Абайға дейiнгi әдебиетiмiзде белгiлi бiр қоғамның белгiлi бiр тарихи фактысын көрсететiн дүниелер бар болатын. Бiрақ олардың қай-қайсысы да ол қоғамның тарихи қозғаушы күшiн, яғни тарихи факторын көрсетiп бере алған емес. Ол тек Абайдың қолынан келдi.

Тұтас бiр халықтың белгiлi бiр кезеңдегi рухани тарихын дүниеге келтiру үшiн орасан зор талант, жiтi көз, зерек зердемен бiрге, шалқар бiлiм керек. Өйткенi тұтас бiр халық басынан кешiрiп отырған қоғамның терең әлеуметтiк қайшылықтары мен оны тудырып отырған қозғаушы күштi тек бiр халықтың тарихи даму аясында ашып көрсету мүмкiн емес. Ол тек адамзат тарихының рухани тәжiрибелерi негiзiнде зерттелiп, қарастырылғанда ғана мүмкiн бола алады.

Ойдан ой туады. Абайдың аса зор бiлiмдарлығын сөз еткенде, көбiне-көп оны бiз өзiмiздiң төл әдебиетiмiзден, Шығыс, әсiресе Батыс әдебиетiнен молынан үйренген деп жатамыз. Үйренуiн үйренген. Дегенмен, үйренген деген сөз Абай бiлiмдарлығына өлшем бола алмайды. Абай бiлiмдарлығының қуаттылығы сонда, оның өз ұлттық әдебиетi мен Шығыс және Батыс әдебиетiнiң бай мұраларын бойына әбден сiңiрiп, оларды өз жүрегiнде қайта қорытып, игерiп, меңгергенiнде.

Бүкiл әдебиеттiң алып тұлғалары сияқты, Абайдың да соны қасиеттерiнiң бiрi – қазақ даласының сонау қалтарыс түкпiрiнде Шыңстау баурайында тұрып-ақ, бiздiң бүгiнгi әдебиетiмiздiң қадау-қадау проблемаларына – бейнебiр өзiң аш та, өзiң ұғын дегендей – сырын тереңге жасырып-жауап берiп кеткендiгiнде.

Бүгiнгi таңда өсемiн, өркендеймiн деген жер бетiндегi әдебиет атаулының бәрi-бәрi үшiн мәңгiлiк проблемалардың бiрi, сөз жоқ, аударма екенiн жақсы бiлемiз. Осы бiр таусылып, тамамдалмайтын проблеманың түйiнiн шешуге атсалыссақ болды, алдымен Абай есiмiн ауызға аламыз. Бұл мәселеде де әлгiнде айтып өткенiмiздей, Абайдың сырын тереңге жасырған жауабы әзiр. Әрине, ол сыр мен мұндалап айқайлап тұрған жоқ. Олай болса, сырын тереңге жасырған сол жауаптан бiз де сыр тартып көрейiкшi.

Бұл тұрғыда, ең алдымен, бiздi қатты ойландыратын мәселе – аударма саласындағы Абайдың тәжiрибесiн анықтап беру ниетiнен туған тұжырым-пiкiрлердiң әбден басы ашық, атамзаманнан белгiлi аксиомадан бетер бiреуден екiншiге, екiншiден үшiншiге... ешқандай кедергi-тосқауылсыз, сынаптай көшiп отыратындығы.

Мәселен, Абай аудармасын сөз еткенде, көбiне бiз, Абайдың құдiреттiлiгi сонда – ол Пушкин мен Лермонтовты қазақ тiлiнде Пушкинше, Лермонтовша сөйлеттi деп, не айтып, не жазып жататынымыз бар. Мiне, осы қате пiкiр, қате тұжырым. Өйткенi ешуақта да Пушкин мен Лермонтов қазақ тiлiнде Пушкинше, Лермонтовша сөйлеген жоқ, сөйлемек те емес. Абай да оларды қазақ тiлiнде Пушкинше, Лермонтовша сөйлетудi мақсат тұтпаған. Абай Пушкин мен Лермонтовты қазақ тiлiнде тек Абайша сөйлеттi. Абайша!

Ал әлгiндей қате пiкiр, қате тұжырым, қате түсiнiк тонды терiс қаратып киiп алғанмен бiрдей әсер қалдырады. Өйткенi әрбiр творчестволық тұлға – жеке бiтiм, жеке болмыс. Оның айналадағы құбылысты көрiп, қабылдауы да, оны қорытып қағазға түсiруi де жұмбақ процесс. Оны сол творчестволық тұлғаның өзi де бүге шiгесiне дейiн түсiндiрiп айтып бере алмайды.

Творчестволық тұлғаның осындай жұмбақ қасиетiнен бейхабар немесе өзiнiң не айтып отырғанына мән бере бермейтiн адам тағы да Абайдың Пушкин мен Лермонтовты сәттi аударғанының себебiн, өлеңге арқау болған белгiлi құбылысты немесе материалды сол Пушкин мен Лермонтов көзiмен көре алмайды. Оған таланттың табиғи ерекшелiгi мүмкiндiк бермейдi. Ол тек өзiнiң көзiмен ғана көре алады.

Өйткенi ол Пушкин мен Лермонтов өлеңдерiндегi бүкiл поэтикалық әлемдi Пушкин мен Лермонтовша емес, өзiнше түсiнiп қабылдаған. Ондай iрi тұлғаларды былай қойғанда, қарапайым оқырманның өзiнiң әр өлеңге қатысты пiкiрi әрқилы болып келмейтiн бе едi?

Егер мұндай қате тұжырым, асығыс қорытындылардың iске тигiзер зияны болмаса, ауызға да алмай-ақ қояр ек. Амал не, зияны шаш етектен. Өйткенi осындай қате тұжырыммен мұп-мұздай болып қаруланып алған аудармашы Абайды орыс тiлiнде Абайша немесе Пушкин мен Лермонтовты қазақ тiлiнде Пушкин мен Лермонтовша сөйлетiп беремiн деп, алаөкпе болып, әлекке түсiп, тыраштанып бағады. Ондайлар, Егер Пушкин мен Лермонтов тiрiлiп келiп, Абайдың бiр өлеңiн қатар отыра қап аударса, Пушкиннiң аудармасы Пушкинше, Лермонтовтың аудармасы Лермонтовша болып шығатынына мән бере бермейдi. Содан барып, қате тұжырым, қате түсiнiктiң салдарынан, кейбiреулер аударылған шығармадан аудармашының қолтаңбасын емес, түпнұсқа авторының қолтаңбасын талап етiп, өзiн де, өзгенi де әуреге салып, дабыл қағып, айқай көтерiп жатады.

Аудармашы да – творчестволық дербес тұлға! Әңгiме бұл жерде тек талантты аудармашы жайында ғана болып отыр. Оның да өзiндiк творчестволық бет-бағдары, өзiндiк дүниетанымы бар. Ол айналадағы құбылысты тек өзiнше ғана қабылдар қасиетке ие! Олай болса, аудармашы қолтаңбасын жоққа шығарам деу бос әңгiме, бос даурығу!

Талант тегеурiнi мықты аудармашының қолтаңбасы неғұрлым ажарлы, айқын болса, аударылған дүние де соғұрлым ажарлы, соғұрлым айқын болып шықпақ. Мәселен, Шекспирдi орыс тiлiне аударған Б.Пастернак, М.Лозинскийлердi алыңыз. Болмаса, сол Шекспирдi орыс тiлi арқылы қазақ тiлiне аударған М.Әуезов, Х.Ерғалиев, Ә.Кекiлбаевтарды қараңыз. Әрқайсысы жеке-дара қолтаңбаға ие ғой. Пастернак Пастернакша, Лозинский Лозинскийше, Әуезов Әуезовше, Ерғалиев Ерғалиевше, Кекiлбаев Кекiлбаевша аударған. Бiрiмен екiншiсiн шатыстырмайсыз.

Сондықтан бiз аударылған дүниеден түпнұсқа авторының қолтаңбасын iздеп жатпай, түпнұсқа авторының айтар ойын, идеясын, көтерген мәселесiн, рухын аудармашы қалай түсiнген, оны қандай деңгейде игерген деп сөз бастағанымыз абзал. Ал деңгей дегенiңiз әртүрлi болады. Сондықтан талантты дүниелердi тек қана таланттылар аударулары керек. Ондайда талант табиғаты бiр-бiрiмен жақын болып жатса, нұр үстiне нұр. Шығарманың сөзiн ғана аударып, оның iшкi әсер қуатын, рухын көтере алмай, түпнұсқаның өзiнде қалдырып кететiн аудармашылардан сонда ғана құтыламыз. Нағыз шығарманың ойы, идеясы, рухы, ұлттық колоритi сыртқы сөзiнде емес, iшкi өмiрiнде, тынысында ғой. Сөз тек соларға қызметшi ғана. Ал шығарманың ойын, идеясын, рухын, ұлттық колоритiн тек талант қана көтерiп алып шыға алады. Ондай жерде жұрт ойлап тапқан толып жатқан кiтаби әдiс-тәсiлдерiңiздiң бәрi әлсiз. Өйткенi әдiс-тәсiл кiтаби емес, табиғи болуы тиiс. Әрбiр творчестволық тұлғаның өз әдiс-тәсiлi бар. Аудармада арифметика да, алгебра да жоқ. Оны тек творчестволық интуиция, творчестволық дербестiк қана шеше алады.

Мәселен, Абайдың жұрттың бәрi жатқа бiлетiн Гете – Лермонтовтан аударған «Қараңғы түнде тау қалғып» өлеңiн алыңызшы. Бұл аударманы қандай әдiс-тәсiлмен таңбалап бересiз? Сөзбе-сөз аударма дейсiз бе, аналитикалық аударма дейсiз бе, жоқ еркiн аударма дейсiз бе? Осы бiр сегiз-ақ жол өлеңде әлгi тәсiлдердiң бәрiнiң бедер-белгiсi бар. Қараңыз:

Лермонтовта:

Горные вершины

спят во тьме ночной.

Абайда:

Қараңғы түнде тау қалғып,

Ұйқыға кетер балбырап

Мұны қай тәсiлге апарып «телiген жөн»? Әрине, еркiн аударма деуге де, сөзбе сөз аударма деуге де келмейдi. Бұл, сөз жоқ, дәл түпнұсқадағыдай емес, бiрақ соған жақын келетiн, адекватты аналитикалық аударма. Ал одан әрi ше?

Лермонтовта:

Тихие долины

Полны свежей мглой;

Абайда:

Даланы жым-жырт, дел-сал қып,

Түн басады салбырап.

Бұл ше? Мұнда сөзбе-сөз аударманы тiптi ауызға алудың қажетi жоқ. Әлiгi аналитикалық аударманың да ауылы алыстап кеттi. Сөз жоқ, еркiн аударма! Тағы да оқиық:

Лермонтовта:

Не пылит дорога,

Не дрожат листы...

Подажди немного,

Отдахнешь и ты.

Абайда:

Шаң шығармас жол дағы,

Сiлкiне алмас жапырақ.

Тыншығарсың сен дағы,

Сабыр қылсаң азырақ.

Ал бұл жолдарда әлiгi үш тәсiлдiң үшеуi де қабат қатысып тұр. Бiрақ бiреу тұрып, сөзбе-сөз аударма мен аналитикалық тәсiлдерi бар болса, бар шығар, ал бiрақ бұл жолдарда еркiн аударма тәсiлiн көрiп тұрғаным жоқ деуi мүмкiн. Рас, бiр қарағанда Абай сөздерi Лермонтов сөздерiнен алшақ кетiп тұрған соңғы екi жолында Лермонтов ойын еркiн игерiп, еркiн тереңдетiп жiберiп отырған жоқ па?

Сонымен, бiздiң айтпағымыз – қандай бiр аударма болмасын, ол ешқандай кiтаби әдiс-тәсiлдермен шешiмiн таппайтындығы. Ол тек дербес таланттың дербес әдiс-тәсiлдерiмен ғана жүзеге аспақ. Өйткенi аударма – сiздiң ешқандай теорияңызға, сiздiң қолдан жасалынған әдiс-тәсiлдерiңiзге бағынбайтын, қандай бiр болмасын анықтамаларыңыздың құрсау құшағына сыймайтын творчество. Сондықтан да ол керек кезiнде сөзбе-сөз аударма, аналитикалық аударма, еркiн аударма тәсiлдерiнiң қай-қайсысын да жеке-жеке жұмыс iстеткiзiп, керек кезiнде үшеуiнiң басын бiр жолдың айналасына тоқайластырып қоя алады. Абайдың аударма мектебi бiзге осыны үйретедi.

Аударма жөнiнде осындай ұлы дәрiс берген Абайдың өзiнiң орыс тiлiне әлi күнгн дейiн жөндi аударылмауы бiз үшiн ұлттық өкiнiш! Ал ол өкiнiштен оның шығармаларын творчестволық қолтаңбасы айқын, ажарлы, iрi ақындарға аудартсақ қана құтылуымыз мүмкiн.

Соңғы жылдары әсiресе тiл жөнiнде кең көлемде келелi-келелi әңгiмелердiң өткенi белгiлi. Оның соңы Жазушылар одағы ұйымдастырған үлкен конференцияға келiп ұласты. Дәл осы тұста тiл мәселесi – ел iшiнде жүрген өзiмiз куә болғанымыздай – барлық жерде әңгiме болып жатты. Яғни ол аясынан асып, жалпыхалықтық мәнге ие болды. Осыны дер кезiнде терең сезiне бiлген «Қазақ әдебиетi» газетi, «конференция өттi, ендi бiттi» деп, тiл жөнiндегi әңгiмеге есiгiн тарс жауып тастамауы құрмет тұтып, құптарлық iс. Өйткенi тiл жөнiндегi әңгiме ешуақта толастамақ емес. Өйткенi тiлдiң тарихи дамуының делбесiн мен ұстап отырмын деп ешкiм де айта алмайды. Сондықтан ол туралы әдебиетiмiздiң арғы-бергi тәжiрибесiне сүйене отырып, өз түсiнiгiнше әңгiме қозғауға кiм-кiмнiң болсын еркi бар деп ойлаймыз. Бұл жөнiнде де ден қойып тыңдай алатын естi құлақ болса, Абай дәрiсi мен тәлiмi жетерлiк.

Абай қоғамдық ойды жеткiзуде де, адам жанының терең қалтарыс түкпiрлерiн ашуда да қазақ тiлiнiң тегеурiндi қуат пен шексiз мүмкiндiгiн дәлелдеп бердi. Өйткенi Абай мауыты шапан, құндыз бөрiк киген ақсүйек сөз де, қора-қопсы, қазан-ошақ басында қалып қойған құл-құтан сөз де жоқ деп бiлдi. Ол бәрiне бiрдей қарап, бәрiн тең праволы санады. Ол тек халық тiлi бар деп бiлдi. Ол тек халық тiлiн ғана қастерлеп, халық тiлiн ғана қасиет тұтты. Сонымен бiрге, ол өз творчествосы арқылы халық тiлi өзiнiң сонау көне топырағынан қоректене отырып, жаңалық болып жапырақ ашып, жаңғырып тұратынын да көрсетiп бердi.

Солай бола тұра, Абайдың осы ұлы тағылымын үстiрт ұғынушылық, атүстi қабылдаушылық әлi күнге дейiн шаң берiп қалады. Бiр мысал. Егер тiл тазалығы әңгiме бола қалса, көбiмiз-ақ Абайдыңы мына сөзiн алға тартып, көлденеңдетiп шыға келетiнiмiз бар:

Бөтен сөзбен былғанса сөз арасы,

Ол ақынның бiлiмсiз бейшарасы.

Осындағы «бөтен сөздi» көп жұрт бiртектi тар аяда түсiнедi. Содан барып олар қора-қопсы, қазан-ошақ басындағы ұсақ тұрмыстық сөздердiң де, өзге тiлден ауысып көшiп келген жаңа сөздердiң де өлең есiгiн ашуға құқысы жоқ деп бiледi. Олар өлең сөзiн әсем киiнген әдемi сөздер деп ұғады. Сондықтан олар өлең iшiнен тезек, көң сияқты сөздердi кездестiре қалса, мұрнын тыржитып, терiс қарап жиiркенiп, «трактор», «двигатель» деген жаңа сөздерден темiр шыңылы мен темiр шуылын естiп, құлағын басып, үркектеп бағады. Сол мiнезiмен қаншама азапты жолдан өтiп, жұрттың бәрiне бiрдей қызмет ету правосына ие болған тiл демократиясына тiл тигiзiп, қол көтерiп отырғанымен олардың жұмысы да болмайды.

Шындығында Абайдың «бөтен сөз» деп отырғаны әлгiнде тұрмыстық та, өзге тiлден кiрген де сөздер емес, ол бұл жерде басы артық, орнын таппаған сөздi айтып отыр. Әйтпесе, Абайдың керек кезiнде тұрмыстық сөзден де, орыс сөзiнен кiрген сөзден де қашпағанына оның бүкiл творчествосы куә.

Кәрi қой ептеп сойған байдың үйi,

Қай жерiнде кедейдiң тұрсын күйi?

Қара қидан орта қап ұрыспай берсе,

О да қылған кедейге үлкен сыйы.

Осындағы «қи» деген сөздi кiм «бөтен сөз» дей алар екен? Сол бiр сөздiң өзi-ақ сол заманның бүкiл әлеуметтiк қайшылығын көрсетiп беруге қызмет етiп тұрған жоқ па?! Ал Абайдың орыс, араб, парсы сөздерiн кеңiнен қолданғанына бұл жерде мысал келтiрiп жату артық. Ол жұрттың бәрiне белгiлi. Бiрақ осындай белгiлi, басы ашық нәрсенiң өзiн бiлсе де бiлмегенсiгендер, көрсе де көрмегенсiгендер баршылық. Ондайлар өлең гүл сияқты құлпырып, шыны құсап сыңғырлап тұру керек деп ойлайды. Бiз, әрине, өлеңнiң гүл сияқты құлпырып, шыны сияқты сыңғырлап тұрғанына қарсы емеспiз. Ондай өлеңдер болған, қазiр де бар, бола бередi де! Бiрақ өлеңнiң ең басты миссиясы ақиқатты айту екенiн естен шығармауымыз жөн. Ал ақиқатты алтынмен аптап, күмiспен күптеймiн деп ақ тер, көк терге түсудiң қажетi жоқ. Ақиқаттың аты-ақиқат. Ол ең бiр»төмен етек» «төмен сортқа» жататын сөздермен-ақ жарқырап көрiнiп тұра алады. Ондай жерде әдемi сөз– әлемiш бояу.

Мұндай өлең тiлiнiң тазалығына өзiнше күйiп-пiсеiп оның жалғыз жанашыры боп қорғап жүретiн «эстеттер« барлық кезде де, барлық әдебиетте де болған. Олар Пушкиннiң тұсында өлеңге «құлақ«, «мұрын« деген сөздердiң кiрiп кеткенiн жабайылық деп, ал Некрасовтың тұсында өлеңге «шалбар», «портфель» деген сөздердiң енуiн сорақылық деп бағалаған.

Ондай «жанашырлар« бiздiң тұсымызда әсiресе неологизмдерге жаны қас. Өлеңге неологизм пайдаланатын ақындар тiл тазалығын сақтамаушылар, тiлдi былғап, бүлдiрушiлер болып жатады. Осы дұрыс па?

Рас, бүгiнгi кезеңде тiл тазалығы мәселесi бiрiнiшi кезекте тұр. Оған ешкiмнiң де дауы жоқ. Табиғат экологиясы сияқты тiл экологиясы кезек күттiрмейдi. Оған бәрiмiз де қатысуымыз керек. Бiрақ орнымен. Өйткенi өлең өзi өмiр сүрiп отырған қоғамнан ешуақта да оқшау өмiр сүре алмайды. Өйткенi өлең қай уақта да өзi өмiр сүрiп отырған ортамен қандас, кiндiктес. Сондықтан ол бүгiнгi ғылыми-тхникалық революция заманыда сол заман тiлiмен сөйлеуге хақылы. Ал оған қарсы шығу -өлең табиғатына қарыс шығу. Егер ғылыми-техникалық революция алып келген ұғым-түсiнiктердi таңбалайтын жаңа сөздерден «өлеңдi« «тазалауға« кiрiссек, онда ол бүкiл табиғи құрамынан айырылған, iшуге болмайтын, дәм-тұзы жоқ, дистиляцияланған суға айналады. Мұны ескермеу-өрескел қателiк.

Осы тұста да Абай өзiнiң бүкiл творчествосымен үлгi, өнеге.

Бұл жерде сөз ретi келiп тұрғанда тағы бiр тоқтала кететiн мәселе бар. Тiл тазалығы әңгiме болғанда, көп жұрттың, әсiресе тiлшiлердiң қатты шүйiлiп, қатты тиiсетiн тағы бiр «измi« бар. Ол – өз сөздерiнде көбiне көп диалект сөздердiң бiр-ақ түрiне, кәсiптiк сөздерге ғана кеңшiлiк жасайды. Рас, шығарма кейiпкерлерiнiң диалогтарында диалект сөздердi пайдалануға да қарсы емес. Ал авторлық баяндаулардан диалектi сөздердi кездестiрдi ме, онда өре түрегелдi. Неге олай? Мұны да бiз творчествоның табиғатын жете түсiнбеуден деп бiлемiз. Өйткенi шығарма авторы өз шығармасының iшiнде жүрiп жатқан оқиғаға, психологиялық талас-тартысқа, кейiпкерлерiнiң жүрiс-тұрысына сырттай бақылаушы, сырттай баға берушi емес. Соған тiкелей белсендi араласушы. Олай болса, ол өз тiлiмен сөйлеспей тұра алмайды. Сөйлеспедi ме, онда сырт көзге көрiне бермейтiн автор мен кейiпкерлер арасындағы iшкi тiн, iшкi байланыс үзiлiп кетуi кәдiк. Ал оның соңы жасандылыққа әкелiп соғуы сөзсiз.

Оның үстiне, әдеби тiл жаңғырып, жаңарып, жаңа реңк-бояулармен байып тұруы керек дейтiн болсақ, онда оны жаңғыртып, жаңартатын, жаңа реңк-бояулармен байытатын үлкен резервтердiң бiрi, сөз жоқ, диалектологизм. Ал ол резерв көздерiн көмiп тастаймын деу – тiлдiң тынысын тарылтып, тұншықтырам деумен бiрдей.

Кезiнде Абай қолданған «бастау» сөзi /бұлақ/ белгiлi бiр аймақ қолданатын диалект сөз болатын. Ал ендi қазiр бастауды бiлмейтiн қазақ бар ма?! Сондықтан оңтүстiк қазақтары қолданатын ирониялық ренiшпен айтылар нәйетi, батыс қазақтары қолданатын кең мiнезге ие арқайын, шығыс қазақтары қолданатын аллегориялық астарға ие “ләуқи” сияқты сөздерден қашуға болмайды деп ойлаймыз. Рас, бұл сөздердiң орнын ауыстыра алатын бiзде синоним сөздер бар. Бiрақ олардың ешқайсысы да бұл сөздердiң өздерiне ғана тән реңк бояуын бере алмайды. Бұл сияқты сөздерге тiлшiлердiң қояр кiнәсi: оларды басқа аймақтың қазақтары түсiнбейдi-мiс. Түсiнедi! Контекст арқылы түсiнедi. Ал шынында түсiнбей бара жатса, түсiндiрiп беру тiлшiлердiң тiкелей мiндетi емес пе?!

Түсiндiрсiн!

Не болғанда да, диалектi сөздерден қашуға, оларды ана сөйлем iшiнен де, мына сөйлем iшiнен де ұстап алып, сенiң орның бұл жер емес деп орынсыз «қуғын-сүргiнге» ұшыратуға болмайды. Олай етпес бұрын, алдымен ойланып алған жөн. Ондай сәтте әлемдiк әдебиеттiң арғы-бергi тәжiрибелерiне көз салып қарап алу да артық етпейдi. Мәселен, бүкiл адамзат баласының алып рухани ескерткiштерiнiң бiрiнен саналатын Дантенiң «Тәңiрiнiң тәлкегi» жергiлiктi бiр диалектiде – тек Флоренция диалектiсiнде жазылған ғой. Ол кезде итальян диалектiлерiнiң бiр-бiрiнен айырмашылығы аса зор болған. Бұл жерде бiреулер ол кезде Флоренция әдебиетi мен мәдениетiнiң дамуы Италияның өзге жерлерiмен салыстырғанда биiк деңгейде болған, ал әдебиетi мен мәдениетi жоғары дамыған белгiлi бiр аймақтың өзге жерлерге әсерi мен ықпалы тимей тұрмайды деуi мүмкiн. Ол кезде Флоренция Италияның басқа жерлерiнен жазуды ең соңынан қабылдаған, мәдениетi кешең қалған қала көрiнедi. Флоренция мәдениетiнiң гүлдену кезеңi одан кейiнiрек басталған.

Сонау тарих қиырында ғана емес, осы қазiр де мұндай фактiлер жетерлiк. Испанияның бiрқатар ақындары әлi де өз шығармаларын жергiлiктi диалектiмен жазатынын «Иностранная литература» журналынан оқып жүрген жоқпыз ба?! Тiптi, осы қазiрдiң өзiнде iргемiздегi Грузияда тек өз аймағының диалектiсiнде жазылған жеке өлең кiтаптары пайда бола бастады. Бұл құбылыстар ерiккендiктен немесе ол елдердiң ақын-жазушыларының өзiнiң әдеби тiлiн бiлмегендiктен туып жатқан құбылыстар емес шығар. Ал француздардың ақын-жазушылары өз елiнiң алыс бiр қиыр мекенiнен бiр диалект сөз тауып алса, алтын тауып алғандай қуанатын көрiнедi.

Ал бiз болсақ, сөйлем iшiне анда-санда кiрiп кеткен диалект сөздерiмiзбен алысып әуремiз. Олардың ең болмаса мүйiзi сонадайдан сорайып көрiнiп, тұтас тiл тазалығына көлеңкесiн түсiрiп тұрса екен. Бiздiң тiлiмiздегi диалектiлер өзге көптеген тiлдермен салыстырғанда көп емес екенiн тiлшiлерiмiздiң өздерi де мойындайды. Мойындай тұра, күреседi.

Парадокс.

Қайта, бiздер диалект сөздердiң әдеби тiлiмiзге жүйелi түрде енуiне, олардың орнығып, қалыптасуына шын мәнiндегi қамқоры, жанашыры болуымыз керек емес пе?!

Жалпы, бұл жерде бiздiң айтарымыз: ақын-жазушылардан тұрмыстық сөздердi, неологизм сөздердi, диалектi сөздердi, жалпы тiлдi Абай сияқты творчестволықпен пайдалана бiлудi талап еткенiмiз дұрыс. Егер ол сөздер контексте белгiлi бiр қызмет атқарып, жүк көтерiп тұрса, онда бұрап сындырып, жұлып алып тастаймын деудiң, бiздiңше, қажетi жоқ. Сондықтан ол сөздерге ешқандай дәлел-дәйексiз, әйтеуiр әдеби тiл нормалары заңдылықтары атынан сөйлеген болып, «крест жорығын« ашуға болмайды. Бiз тiлдi жаңғырып, жасарып тұратын жанды процесс десек, онда тiл нормаларының заңдылықтары да жетiлiп, өсiп-өркендеп, жаңа өрiске шығып отыруы тиiс емес пе?! Ал осыны ескермей, тiл нормалары заңдылықтарының заңды дамуына тұсау салып, оларды «жасанды тоңазытқышта« қатырып ұстаймын деудiң ретi жоқ Сондықтан қайталап айтамыз: ақын -жазушылардан тiлдi Абай сияқты творчестволықпен пайдалана бiлудi талап етейiк. Ал творчествоның ең басты қасиетi-- батылдық. Сонда ғана ол творчество.

* * *

Ұлы Абай сабағы бiздi кең өрiс, жаңа белестерге бастайды.

Оның шығармаларын қайталап оқыған сайын өзiң рухани толыса түсумен бiрге, туған әдебиетiңнiң де бүгiнгi тынысына тереңiрек үңiлiп, оның келешек көкжиегiнiң алыс қиырына қадала көз саласың. Өйткенi Абайдың мың тәлiмi бар. Бүгiн бiз бұл мақаламызда Абайдың сол мың қырлы мың тәлiмiнiң бiрер тәлiмiн ғана өзiмiзше түсiнiп, әңгiме еттiк.

ӘР ӨЛЕҢI – БIР ӘЛЕМ

Абайдың жалғыз-ақ өлеңi. Және, ол қандай!.. Тағы да, ол – көбiрек ауызға алынатын «Қартайдық, қайғы ойладық, ұлғайды арман» емес, одан сәл ертерек жазылған «Қартайдық қайғы ойладық, ұйқы сергек».

Бiр өлең – бiр әлем. Абайдың бар өлеңiне де осы сөздi айтуға болады. Тағы да, олар тек Абай сүрген кезең келбетiн ғана емес, жұмыр басты пенденiң бәрi өмiр сүрген, өмiр сүрiп жатқан, өмiр сүре беретiн бар кезеңнiң келбетiн көрсете алады. Бейне бiр Абай Алланың қалауымен адамзат өмiр сүрген, сүрiп жатқан, болашақта өмiр сүретiн барлық кезеңде де тiршiлiк етiп, ғұмыр кешiп келе жатқандай.

Ол өз өлеңi арқылы сенiң iшiңде көмiлiп жатқан қасiреттi ашады, шерiңдi тарқатады. Сол өлең арқылы өзiң өмiр сүрiп жатқан заман мен уақытқа үңiлесiң. Таң қаларлығы сол, сонау федолизм дәуiрiнде өмiр сүрген Абай сөздерi арқылы осы заман мен уақытты танисыз. Мұны қалай құдiрет демессiң?!

Бұл мақаланы жазғандағы мақсатымыз Абайдың жалғыз-ақ өлеңi арқылы өзiмiзге, бүгiнгi өмiрге үңiлу болатын. Ол ойымыз қаншалықты орындалды, оған сарапшы – оқырманның өзi...

I

Қартайдық, қайғы ойладық, ұйқы сергек,

Ашуың – ашыған у, ойың – кермек.

Мұңдасарға кiсi жоқ сөздi ұғарлық,

Кiм көңiлдi көтерiп, болады ермек?

Мiне, өзiмен де, өзгемен де алыса-алыса қу пенденiң өзегi толып, өзенi тартылды. Шау тартты. Тәнi үзiлмегенмен, Тiрлiгi сола бастады. Оның жан дүниесiн пәнидiң алдамшы демiнен гөрi, бақидың сабырлы лебi көбiрек шарпитын болды. Күнi кеше ғана өзi де қақ ортасында жүрген, қысқа күнде қырық құбылып тұрған мына өмiрден ол, одан өмiр сырт тартты.

Тоң болып суыды. Бiр кезде жолбарыс болып жағаласып, арыстан болып арпалысқан бұл өмiрдi ендi ол пайымдап бақылаушы, қамығып қадағалаушы болып қана қалды.

Сөйтсе, өзi ортасында жүргенде өмiрдiң де, өзiнiң де соншалықты парықсыз, соншалықты дәйексiз екенiн байқамапты. Ол өкiнiш те жанының бiр пұшпағын жегi құрт боп жеп жатыр...

Жұртымды түзеймiн, оны ел қатарына қосамын деп басын тауға да, тасқа да ұрды. Соның жолында санасын сарқып, қажыр-қайратын сарп еттi. Бiрақ содан не шықты? Ел қатарына қосылды ма? Осыны ойласа-ақ, омыртқасы омырылып, қабырғасы қақырап сөгiлiп бара жатады. Қайғырып, ашуға бойын алдырады. Ол ашу – ет пен терiнiң арасындағы қызыл жел ашу емес, ол ашу күйзелiс пен күйiктiң көз жасы тамған ашу. Ол ашу – уға айналған ашу. У болғанда да – көктемгi жыланның тiлiндегiдей ашыған у. Ол у, мiне, өзiнiң қанына құйылып, жанына жайылып барады. Ендi ол өлсе, сол ашынған ашудан, ашыған удан өледi.

Елi үшiн еңiрей-еңiрей, жұрты үшiн жылай-жылай күйiк пен күйзелiске түсiп, сол күйiк пен күйзелiстiң көз жасы ашытқан удан дерттi болған жанның ойы кермек болмай, қандай болушы едi?!

Әрине, ондай жан мұңдасарға кiсiсi жоқ мұңлыққа айналары сөзсiз. Теңiздей толқып аласұрған, бұлттай көшiп жөңкiлiп бара жатқан мына өмiрден ат құйрығын кесiскен ол жан, ендi бақсының моласындай жалғыз...

II

Жас қартаймақ, жоқ тумақ, туған өлмек,

Тағдыр жоқ өткен өмiр қайтып келмек.

Басқан iз, көрген қызық артта қалмақ,

Бiр құдайдан басқаның бәрi өзгермек.

Сөз ұғарлық жан мен мұңдасарға кiсi таба алмай тiрлiктен шерлi болған ол ендi пәни мен бақи туралы ұзақ-ұзақ ойға шоматын болды. Сөйтсе, мына өмiрдiң бәрi көшпелi, бәрi өткiншi екен ғой. Мәңгiлiк ештеңе жоқ екен ғой. Қайратымен қара тасты қақ айырып, жалынымен жер дүниенi шарпып жiберердей болып жүрген бiр кездегi жастық шақтың да күнi өтiп, көзi сығырайып, белi бүгiлiп қалыпты. Оның орнын шашағы желкiлдеп, жапырағы жайылған мүлде жаңа ұрпақ басыпты.

Жоқ туады, туған өледi! Дүниенiң бүкiл болмыс-бiтiмi, жаратылыс-құрылымы осы ұғымның құдiрет күшiне бағынышты.

Мәңгiлiк ештеңе жоқ! Бiр кезде қарасаң, от басы, ошақ қасының ғана қамын ойлап, бүгежектеген бейшара, ендi бiр кезде қарасаң, бұл өмiр ашсам – алақанымда, жұмсам – жұдырығымда деп, көкiрегiне нан пiскен пенде түгiлi, аспан астын астан-кестен етiп долданып жатқан ұшы-қиырсыз көк теңiзiңiз де, көкжиектi түгел көмкерiп, мұнартып жатқан алып тауларыңыз да – бәрi-бәрi, егер олардың туғаны жаратылғаны рас болатын болса, өледi. Иә, иә, диалектиканың заңы солай: туған – өледi, жоқ – туады.

Өткен қайтып оралмақ емес, өшiп, күлге айналған – қайта жанбақ емес, өлген қайта тiрiлмек емес. Бiрақ солай бола тұра, басқан iзiң, сөйлеген сөзiң, iстеген iсiң соңыңда қалады деп жататыны қалай? Оған илануға, көңiл тоғайтуға бола ма? Әбден мүмкiн. Тек ол үшiн, басқан iзiң ертең жұрт жүретiн соқпаққа, сөйлеген сөзiң ертең жұрттың жүрегiнде жанып тұратын шыраққа, iстеген iсiң ертең жұрттың жанын жадыратар қуанышқа ие болуы тиiс...

III

Ер iсi ақылға ермек, бойды жеңбек,

Өнерсiздiң қылығы өле көрмек.

Шыға ойламай, шығандап қылық қылмай,

Ерiншек өздiгiнен көпке көнбек.

Бұл төрткүл дүние о бастағы жаратылысы кереғар әрекеттер мен қиғаш пiкiрлерден тұратыны рас болатын болса, онда ол кереғар әрекеттер мен қиғаш пiкiрлер, қалай да, ауық-ауық аласапыран құбылыстардың алдаспаны болып, күндердiң күнiнде елiң мен жерiңнiң үстiне қатер төндiретiн алмағайып заманның кiндiгiн кесерi хақ.

Ондай кезде лап ете қалған сезiмнiң жетегiнде кетпей, қайта, өртке ұмтылған сол сезiмнiң шалғайынан тартып, қолынан ұстап қалатын сабырлы ақылға ер! Өйткенi ердiң сойы ғана ақыл соңынан ермек, елiн шын сүйген ер ғана бойын ақылға жеңдiрмек. Бойды сезiмге жеңдiру, түптiң түбiнде, ұшқарлыққа ұрындырып, көз шығарып, бас жардыратын ұр да жыққа ұластырып жiберуi қандай кәдiк болса, бойды ақылға жеңдiру елдi қатердiң қара шоқпарынан, қауiптiң қанды қақпанынан аман алып шығуы сондай мүмкiн. Ел басқару да ерлiк iс. Ол да өнер. Ел басқарудың да өзiнiң ою-өрнегi, үйлесiм, жарасымы болады. Кереғар әрекеттердiң қыбын, қиғаш пiкiрлердiң ебiн таба бiлуiң керек. Тек, құдайым, ел тiзгiнi содыр-шодырлардың, өнерсiздердiң қолына түсiп кетпесiн деңiз. Егер солай болды ма, онда ел iшiнен сойқан, ел төбесiнен сойыл кетпейдi. Әрине, ел боламын деген ел, таңертеңнен кешке дейiн аузын ашып, көзiн жұмып, ел басқаратын ердiң ғана сөзiне ұйып отыра бермей, өзi де заманмен пәтуаға келiп, уақытпен тiл табысып, солармен әрекетке түсуi ләзiм.

«Көппен көрген ұлы той» деген жақсы. Бiрақ оның да өз орны бар. Елмен бiрге қауiптi көтерiп ал, бiрақ қалған өмiрде өзiңше ойлай бiл. Өзiңше әрекет ет. Олай етпедiң бе, онда сен көп тобырдың бiрiсiң. Өзгеден өзгеше шыға ойлау ғана, шығандап әрекет ету ғана, өзiңнiң ғана емес, елiңнiң де еңсесiн көтермек. Өз ойың, өз әрекетiң жоқ па, онда сен мойнын iшiне тыққан именшек сорлысың, табанда иленiп қалған езсiң!..

IV

Жамандар қыла алмай жүр адал еңбек,

Ұрлық, қулық қылдым деп қағар көлбек.

Арамдықтан жамандық көрмей қалмас,

Мың күн сынбас, бiр күнi сынар шөлмек.

Өзiңнiң де, елiңнiң де көсегесiн көгертiп, мерейiн асырам десең, еңбек ет! Қуатыңды сарқы, терiңдi төк! Бұл – ежелден айтылып келе жатқан аксиома. Мұны жұрттың бәрi бiледi. Бiрақ тырбанып, тырмаланғанның бәрi еңбек, оның бәрi адал ма? Ол еткен еңбегiң бүгiнгi елiңнiң алдында ұялтып, ертеңгi ұрпағыңның алдында қызартпай ма?! Көк айдын көлiңдi шалшыққа, көкорай жерiңдi тулаққа айналдырып жiберетiн еңбек те еңбек болып атала ма?

Аталғанда да, ол адал еңбек бола ма? Не болғанда да, елiн алдап, жерiн жалдаған еңбек – еңбек бола алмас. Еткен еңбек отбасыңның ғана емес, ел дастарқанының берекесi, ел қазанының құты. Оны арамдап алма! Арам тiрлiктен отбасының ғана емес, ел дастарханының да берекесi кетiп, ел қазанының да құты қашады.

Ұрлықтың түбi – қорлық, қулықтың құйрығы – бiр тұтам, дүние жиып, дәулет баққың келдi ме, онда сен, түптiң түбiнде, оның зауалын, тартпақсың. Өзiң тартпасаң, ұрпағың тартады. Соны ұмытпа! Әруақтардың үрейiн сыйла, ұрпақтардың наласынан қаймық, құдайдың қаһарынан қорық!

V

Адамзат тiрiлiктi дәулет бiлмек,

Ақыл таппақ, мал таппақ, адал жүрмек.

Екеуiнiң бiрi жоқ, ауыл кезiп,

Не қорлық құр қылжаңмен күн өткiзбек?!

Бiз күнi кешеге дейiн өмiрдiң қарапайым ғана пәлсапасынан қаншалықты алшақ өмiр сүрiп келгенбiз. Жер басып жүрген жұмыр басты пенденiң бәрi, яғни бүкiл адамзат баласы тiрлiк етудi дәулет деп бiлiп жатқанда, бiз дәулеттi тұрғанды мүйiздеп, дәулет iздегендi сұқ саусағымызды шошайтып кiнәлап келген жоқпыз ба? Сол шошайған сұқ саусағымыз қаншама көздi шығарып, қаншама көкiректi тестi?! Қаншама жан дәулетiмiзбен бiрге мал дәулетiмiз сол қарғыс атқыр сұқ саусақтың ұшында кеттi.

Қандай бiр ғұлама адамыңыз да өмiрдiң бүкiл сұрағына жауап бере алмайды. Ол қаншама Алланың аузынан, пайғамбардың белiнен түскен жан болса да, өмiрдiң қалтарыс түкпiр-түкпiрiнде болып жатқан құбылыстардың бәрiне ақылы жете бермейдi. Ол жан қаншама ақылды болса да, елден ақылды емес. Сондықтан шын ақылды ғана елдi көбiрек тыңдайды. Ақымақ елдi емес, өзiн тыңдайды. Ақымақ қана елге менiң ақылыммен жүр деп күш көрсетедi. Ал шын ақылды елден ақыл жинайды. Сол жинаған ақылды санасы мен жан-жүрегiнде қорытып, елдiң өзiне қайтарып бередi.

Амал не, тауып жатқан не ақылы, не малы жоқ, кеше ауыл кезген, бүгiн көше тоздырған, не iстеп жатқан iсi, не iстеп жатқан қарекетi жоқ, елтең-селтең жандар қаншама?! Кеше олардың аңдығаны садақа беретiн ауыл мен түтiнi қою шығатын үй болса, ендi бүгiн олардың аңдитыны – арақ пен шарап сататын дүкен. Олар кеше бiр ауылдың әңгiмесiн екiншi ауылға тасып, бiр ауылды екiншi ауылмен атыстырып-шабыстырып қойса, олар бүгiн арақ пен шарапқа бойын алдырып, былғаныш сөз бен былғаныш әңгiменiң батпағына белшесiнен батып жатыр. Қандай жиiркенiштi, қандай қорлық!

VI

Наданға арам – ақылды құлаққа iлмек,

Бұл сөзден ертегiнi тез үйренбек.

Рас сөздiң кiм бiлер қасиетiн,

Ақылсыз шынға сенбей, жоққа сенбек.

Әсiлi, елдiң басын қоспайтын, оның iргесiн сөгетiн, тiптi, керек десеңiз, жұлынына құрт боп түсiп, ғұмырын қылқадан қиятын, сөйтiп, түбiне жететiн бiр бәле болса, ол – надандық. Қара надандық. Надандық қана дұрысты бұрыс дейдi. Надандық қана асылды тани алмайды. Асылды тану үшiн ақыл болу керек. Надандық бар жерде сөгiлген тiгiлмейдi, жыртылған жамалмайды. Қайта, ол елеусiз ғана сетiнеген жердi одан сайын қақыратып, елеусiз ғана тесiктi одан сайын үңiрейтiп тастайды. Өз қолымен өз абыройын ашады. Надандық бар жерде ұйыған iрiп, көгерген көктей солады. Ал бiр надандық басқа надандықтармен тiзе қосса, онда ол қара дүлей, жабайы күшке айналады. Онда ол жолындағысын жапырып, қолындағысын опырып жiбередi.

Надандықтың бойына мәуелi ақылдың ұрығын егу өте қиын шаруа. Ол ұзақ уақытты керек етедi. Ал оның бойына арам ақылды егу оп-оңпй. Ол азған жерге алабұта егумен бiрдей. Бiр жылдың iшiнде-ақ кiсi жүргiзбейтiндей ну болып өсiп шығады.

Сондықтан да надандық, қай уақытта көрсең де, арам ой, жат пиғылдың не қолшоқпары, не қолжаулығы болып жүредi. Оның көбiне-көп, басқаны былай қойғанда, өз ұлтының жағасына жармасып, өз ұлтына қол көтерiп жататыны содан.

Сонымен бiрге, надандықтың бiр тамыры аңғалдықта жатыр. Ал аңғалдық дегенiмiз – пiспеген балаң сана, жетiлмеген балаң әрекет. Әдетте, балаң сана таңдайды қуырып жiберетiн кермек дәмдi рас сөзден гөрi, таңдайды үйiрiп жiберетiн ертегi сөзге тез ұйыйды.

Әттеген-ай, ертегi сөзге есiмiз кеткенше елiге-елiге қаншама жан қаншама жылдар бойы адасып келдi, қаншасы әлi адасып жүр!

Ал қаншамыз шынға сенбей, жоққа сенiп, иектегеннiң иегiнде, қақпалағанның қапталында жүрмiз десеңiзшi!..

VII

Қызыл арай, ақ күмiс, алтын бергек,

Қызықты ертегiге көтерiлмек.

Ақсақалдың, әкенiң, бiлiмдiнiң

Сөзiнен сырдаң тартып, тез жиренбек.

Қызылды-жасылды әлемiш сөздiң сыңғырына есi кеткенше елiгiп, оның тiл үйiретiн дәмiне бойын тез алдыратын балаң сана үшiн көптi көрген көне қарияның да, дүниенiң ұңғыл-шұңғылынан iлiм жинаған бiлiмдiнiң де сөзi тым ауыр. Өйткенi көне көз қарияның сөзi өмiрдiң ошағында қорытылып, бiлiмдiнiң сөзi ғасырлар қазанында қайнаған. Ол қорғасындай салмақты сөздер. Ол сөздердi көтерiп кету үшiн ыстық ықылас, жанкештi ынта, салауатты түйсiк, табанды төзiм керек. Оларсыз ол қорғасындай ауыр сөздердi көтерiп кету мүмкiн емес. Ал қорғасындай ауыр сөздердi көтерем деп, жанын кiм қинап жатсын? Кiм басын ауыртып, кiм балтырын сыздатсын?

Одан да, басын да ауыртпайтын, балтырын да сыздатпайтын, тәттiсiмен таңдайды тамсандырып, сылдырмағымен құлақты алған не арам, не ертегi сөздiң жетегiнде кету әлдеқайда жеңiл. Тағы да ондай құтсыз, қысыр сөздерге қай кезең, қай заман да қысыр болмаған. Ондай сөздерге қай заман, қай кезең де құрсағы шермиiп, желiнi жер сызып, буаз боп келген.

Ертегi сөзге ойын, арам сөзге бойын алдырған да бiр – апиын iшкен де бiр. Ал апиын iшкен жанда ақыл-ес болушы ма едi?! Апиын iшкен адам – құдайдың емес, жануарлық ындынның құлы. Ал жануарлық ындын иесi, әдетте, қорқау аранын ғана тойдыруды ойлайды...

VIII

Ақылды қара қылды қырыққа бөлмек,

Әр нәрсеге өзiндей баға бермек.

Таразы да, қазы өз бойында,

Наданның сүйгенi көп пен дүрмек.

Зорлық-зомбылықтың зобалаңы мен қиянат-кiсәпiрлiктiң ойранынан түте-түтесi шығып, ту-талақай болып жатқан дүниенiң оңы мен солын бағдарлап, ағы мен қарасын безбендеу үшiн қаншама пайым, қаншама ғұлама парасат керек?! Егер зорлық пен зомбылықтың, қиянат пен кiсәпiрлiктiң тiнiн қалдырмай санап, түгiн қалдырмай салмақтап, бар қимыл, бар әрекеттi ойдың елегiнен, сананың саңлауынан өткiзiп сараптайтын, қара қылды қақ жарып сөйлей алатын сарабдал ақыл сөз алып, болып жатқан құбылыстардың нарқы мен парқын айтпаса, оларға баға бермесе, онда бұл өмiрдiң баяғыда-ақ құны түсiп, құты қашып, құрыған болар едi. Қандай болмасын қаскөйлiктен, қандай болмасын қатыгездiктен қаймықпай, қамшысын алдына тастап айта алатын әдiлдiк бар кезде ғана өмiр-өмiр, адам адам болып қала алмақ. Онсыз өмiр мәнiнен, адам әрiнен айрылады. Онсыз өмiр күлталқан болып күйрейдi!

Ақылдының сүйенерi әдiлдiк болса, наданның сүйенерi – тобыр мен дүрмек.

Әдiлдiк жалғыз, тобыр мен дүрмек көп. Әдiлдiктiң көбiне-көп тобыр мен дүрмектiң аяғының астында жаншылып қала беретiнi содан...

IХ

Алашқа iшi жау боп, сырты күлмек,

Жақынын тiрiде аңдып, өлсе өкiрмек.

Бiр-екi жолы болған кiсi көрсе,

Құдай сүйiп жаратқан осы демек.

Күнi кеше ғана қасiреттен ел күрсiнiп, қатыгездiктен жер түршiгiп жатқан заман келгенде ат үстiнен ел тiзгiнiн ұстаған көп-көп азаматтарымыздың табанының бүрi жоқ тайғақ, сөздерiнiң тiрегi жоқ жалтақ екенiн ағып түскiр қу көзiмiз көре қалды. Әншейiнде, ел алдына шыққанда, оқтау жұтқандай болып оқшырайып қарайтын немелер, сол бiр аласапыран тұстарда соншалықты бейшара күйге түсiп, соншалықты аласарып, құр сұлбаға айналып кеттi. Көш бастайтын көсем деп жүргенiмiз өз елiне күл шашатын көсеу, жұртты соңына ертетiн серке деп жүргенiмiз дұшпанның аяғын жалайтын сүмелек болып шықты. Ең сұмдығы, олар қарақан басының қамы үшiн өз халқының үстiне май құйып, отқа тастауға да даяр екен. Өкiнiшке орай, ондаған жылдар бойы, көп ретте, елдi жалаулары емес, елдi әлдекiмдердiң қолжаулықтары басқарып келiптi. Ел басына күн туғанда, ұзақ жылдар бойы әркiмнiң тершiген мойынын, былғанған қолын сүрткен ол қолжаулықтардың қолқа қабатын исiнiң мүңкiп кеткенi рас.

Сөйтсек, ол оқшырайған немелер кезiнде биiк-биiк лауазымды орындарға елдiң қамын жеп, елдiң сөзiн сөйлеймiн деп емес, елдi айтқаныма көндiрем, айдауыма жүргiзем деп келген екен. Олардың көбi-ақ ел басқару дегендi шайқап төгiп, сапырып iшу деп ойлапты. Лауазымды орындарға олар алысты жақын етер кiсiлiкпен емес, жақыннан жат санар кiсәпiрлiкпен ие болған екен.

Х

Ел бұзылса, табады шайтан ермек,

Перiште төменшiктеп, қайғы жемек.

Өзiмнiң иттiгiмнен болды демей,

Жеңдi ғой деп, шайтанға болар көмек.

Өзiң ортасында жүрген, астан-кестен болып жатқан мына заманның арсы-күрсi демiнен ымы қай тұста, жымы қай жақта екенi белгiсiз небiр түлкi бұлаң саясаттар мен түрi бөлек, түсi жат небiр құйтырқы құбылыстар пайда бола бастады. Қазiр сол әзәзiлдiк жасап жүрген түлкi бұлаң саясаттар мен құйтырқы құбылыстардың құйынын кiргiзiп алған елдерде қан төгiлiп, қасiрет болып жатыр.

Дәл қазiр қазақ үшiн де, елдiң елдiгi сыналатын кезең келiп тұр. Әлдеқайда топ пен тобырларға ерiп, солардың сойылын соғамыз деп жүрiп, өз шаңырағымызды өзiмiз ортаға түсiрiп аламыз ба деген қауып те жоқ емес. Қандай қадiрлi топ болса да, топтың аты – топ. Ол топтың қайсысы болмасын, сөз жоқ, күндердiң күнiнде, байқамай болса да, шайтандық құйтырқылыққа ерiп, өзiнiң бәсекелес тобына тас лақтырары хақ.

Ал ол лақтырылған тас, ең алдымен, ынтымақтың iргесiне, бiрлiктiң уығына тиедi! Ол тас, ең алдымен пәтуаның терезесiн сындырады! Содан кейiн-ақ келiскен кетiседi, бiтiскен бүлiнедi. Қазақ үшiн топ пен тобырға бөлiну аса қатерлi.

Бiреулер өркениеттi әртүрлi саяси ағымдар бар ғой, олардың несi кетiп жатыр деуi мүмкiн! Олар өркениеттi елдер ғой. Бiздiң санамыз ондай деңгейге көтерiлген жоқ. Олар ешуақта да саяси ағымдарды ұлтының мүддесiнен жоғары қоймайды. Ал бiз күнi кешеге дейiн белгiлi бiр идеология мүддесiн ұлт мүддесiнен жоғары қойып келдiк қой. Ол психологиядан арылу үшiн бiздерге жылдар керек.

ХI

Сырттансынбақ, қусынбақ, өршiлденбек,

Сыбырменен топ жасап бөлек-бөлек.

Арамдықпен бар ма екен жаннан аспақ,

Өзiмен өзi бiр күн болмай ма әлек?

Ең сұмдығы, менiң байқағаным, ол топ пен тобыр басында жүрген азаматтардың көбiне-көп екi жүздi болып келетiндiгi. Бiр қарағанда, олардың халқым деп күрсiнгенде көкiректерi қарс айрылып, ұлтым деп уһiлегенде өзегi өртенiп жатқандай көрiнедi. Әп дегенде сенiп қаласың. Ендi бiр қарағанда, олардың сумаңдаған сыпсың сөз, сыбыр мен күбiрдiң арасында жүргенiн байқайсың. Оның халқым деп күрсiнгенi де, ұлтым деп уһiлегенi де бар болғаны өзiнiң түкке алғысыз болмысын бүркемелеген перде екенiн бағамдайсың. Оның бар мақсаты – жұмсақ кресло, жылы кабинет екенiн сезiнесiң. Бар мүддесi билiкке ие боп, ел үстiне бишiк үйiру екенiн ұғасың. Соның бәрiн көрiп отырып, оларға деген адал сезiмiңнiң аяқ асты болғанына қамығып, налисың. Бәрiнен бұрын, сондай екiжүздi адамдардың елдi елiктiрiп, соңынан ертiп жүргендерiн көргенде, iшiң қан жылайды.

ХII

Қолдан келе бере ме жұрт меңгермек?

Адалдық, адамдықты кiм теңгермек?!

Мақтан үшiн қайратсыз болыс болмақ,

Иттей қор боп өзiне сөз келтiрмек.

Менiң ол жандардың өздерiне өздерi, жұртты соңыма ертуге қуатым, iлiмiм мен бiлiмiм, парасат пен пайымым, әдiлдiгiм мен әлiм жете ме деп сұрақ қояды дегенге күмәнiм бар. Өйткенi олардың көбi лауазымды орындарға жету үшiн соншалықты жанын салады. Сол жолда әдеп пен iзеттiлiктiң ақ жолын, адалдық пен адамдықтық ала жiбiн аттап кетедi. Ал лауазымның атына мiну үшiн адалдық пен адамдықтың ала жiбiн аттап барған адам күнi ертең жәбiр көрген адалдыққа қамқор, аяқ асты болған адамдыққа пана бола ала ма?! Ондай адам тiзгiн ұстап, атқа қонса, ел тағы да әдiлетсiздiктен қан қақсап, қайғы жұтпай ма, қасiрет шекпей ме?

Өзiнiң ұлықтыққа құмар ындынының құлқынын тояттауды ғана ойлаған ондай жан iс басына келе көрмесiн деңiз, ол келе қалса, онымен бiрге ел iшiн де бүлiк пен ойран қатар келедi.

Рухани қуат, iлiмi мен бiлiмi, парасат пен пайымы жоқ, қайратсыз жандардың күпсiген мақсат үшiн ел басына келуi, оның өзiн ғана ит қорлықта қалдырмай, елдiң де жанын қорлап, жәбiрлеп кетпек. Елдiң еңсесiн түсiрмек. Оның соңы бүлiк пен ойран. Оған мысал iздеп бас қатырып жатудың қажетi жоқ. Iргелес елдердi ойша бiр шарлап өтсек, жетiп жатыр.

Құдайым, қазағымды осындай пәледен сақтай гөр!

ҚАЗАҚ ҚАСIРЕТI – АБАЙ ҚАСІРЕТI

Менiң есiме дәл қазiр бұдан он-он бес жыл бұрын «халқым» деп сөйлесе қабырғасы қақырап сөгiлiп кететiн қадiрлi бiр азаматпен арамызда болған әңгiме түсiп тұр. Әдебиет айналасынан өрбiген ол әңгiме ұлғая-ұлғая барып, Абайға барып тiрелген едi. Екеумiздi әңгiменiң әбден елiктiрiп алып кеткенi сонша, сол отырыста бiр-бiрiмiзге ойымызға қордаланып жиналған пiкiрдi армансыз шешiп, жанымызға шемен боп қатқан шердi алғаусыз ағытқан едiк. Ондай кезде, әрине, бiр сөздi бiр сөз сүйрелеп, бiр шердi бiр шер қозғап, жаныңның қыртыс-қыртысындағы қырындыға дейiн қалдырмай, сыртқа алып шығары сөзсiз. Сондай бiр тұста әлгi қадiрлi азамат: «Абай, әрине, ұлы ақын, қайталанбас құбылыс. Оған ешкiмнiң де дауы жоқ. Бiрақ мен ұлы ақындықты күрескерлiк деп бiлемiн. Әлбетте, Абайда күрескерлiк жоқ қой дей алмаймын. Ол да ұлы күрескер. Дегенмен, күрескерлiктiң де күрескерлiгi бар. Мен, ақын үшiн ең ұлы күрес – елiнiң азаттығы мен бостандығы үшiн күрес деп ұғам. Ал Абай, ең алдымен, ұлы ағартушы, реформатор. Оның өлеңдерiнде Ақтамбердi, Бұқар, Махамбет өлеңдерiндегiдей «азаттық» деп айқасып, «бостандық» деп шайқасып жатқан күрескерлiк жоқ. Қанша қайталап оқысаңыз да, сiз Абайдан «жауға аттанам», «азаттық үшiн күресем», «бостандық үшiн жан берем », «отаршылдық –кiсен, бодандық бұғау«? деген сияқты сөздердi таба алмайсыз. Ал Абайдың өмiр сүрген тұсы Ақтамбердi, Бұқар, Махамбет өмiр сүрген кезеңдерге қарағанда мамыражай ма едi?

Қайта, Абай өмiр сүрген тұс– отаршылдықтың әбден меңдеп, кiрiп алған тұсы емес пе едi? Әрине, мен бұл сөздердi айтқанда, Абайды тiптi де кемiтiп отыр деп ойламаңыз. Абай– Абай! Қайталап айтам, ол– ұлы тұлға, қайталанбас құбылыс! Бiрақ менiң сөзiме де ден қою керек деп бiлем. Оған көз жеткiзу үшiн Абайды тағы бiр оқып шығыңызшы«, – дегенi.

Мен сол әңгiмеден кейiн Абайды бiр емес, әлденеше рет оқып шықтым. Әрине, әлгi қадiрлi азаматтың айтқан пiкiрiне көз жеткiзу үшiн емес. Өйткенi мен Абайда Ақтамбердi, Бұқар, Махамбет өлеңдерi сияқты аттандап тұрған өлеңдердiң жоқ екенiн ол әңгiмеге дейiн де жақсы бiлетiнмiн. Тiптi, мен, сол тұста-ақ, азаттықты аңсап, отаршылдыққа жаны күйiнiп, опынып сөйлейтiн өлеңдердiң Абайдан кейiнгi ақындарда да – Мұрат, Мағжандарда да жеткiлiктi екенiнен азын-аулақ хабардар едiм.

Дегенмен мен, ешуақыта да, ұлы Абайдың халқымыздың өзiне дейiнгi сан ғасырлар бойы ой-қазыналарын бойына қорытып алған, мүлде жаңа рухани дүние, мүлде жаңа әдеби әлем әкелген Алып екенiне күмән келтiрген емеспiн. Солай бола тұра, әлгi қадiрлi азаматтың «Абай, әрине, ұлы тұлға, қайталанбас құбылыс деп, алып, «оның өлеңдерiнде Ақтамбердi, Бұқар, Махамбет өлеңдерiндей «азаттық» деп айқасып, «бостандық» деп шайқасып жатқан күрескерлiк жоқ» деуi ұзақ жылдар бойы құлағымның түбiнен ызыңдап кетпей қойғаны рас. Ол сөздер құлақ түбiнен кетер де едi, егер сол қадiрлi достың, ашық болмаса да, әлдененi тұспалдап айтқан сөздерi басқа жандардың пiкiрлерiнен де әр жер-әр жерден қылаң берiп қала бермесе. Әрине, «азаттық», «бостандық» сияқты аса қастерлi, қасиеттi сөздер айтылып жатқан ол тұспалды пiкiрлер талайды-ақ елiктiрерi сөзсiз. Өйткенi «азаттық», «бостандық» деген сөздер кiм-кiмге де, жер басып жүрген жұмыр басты ұлылардың қай-қайсысына да үлкен сөздер ғой. Қарап тұрсаңыз, бәрi дұрыс.

Жырауларды оқып көрiңiзшi:

Жиембет жырау:

Қол-аяғым бұғауда,

Тарылды байтақ кең жерiм!

Арманда болып барамын,

Қоштасуға аял жоқ,

Қалқаман, Шолан ерлерiм!

Ақтамбердi жырау:

Дұшпаннан көрген қорлығым.

Сары су болды жүректе.

Он жетiде құрсанып,

Қылыш iлдiм бiлекке.

Жауға қарай аттандым,

Жеткiз деп, құдай, тiлекке.

Бұқар жырау:

Егер шүршiт келмесiн,

Егер шүршiт қаптаса,

Алып бiр жейдi ақтарып

Көмулi көрден денеңдi.

Махамбет:

Қатын-бала, мал бағып,

Үйде отырман өлем деп.

Қорлықта жүрген халқыма

Бостандық алып берем деп...

Мiне, бұл жолдардың қай-қайсысы да «елiм», «жерiм» деп, «азаттық», «бостандық» деп қылыштары жарқылдап, қалқандары қаңғырлап тұрған нағыз сардар, сарбаз жолдар емес пе?! Бұл жолдардың қай-қайсысы да «өлсем, өлем, бiрақ берiлмен» деп тұрған жоқ па? Ал дәл осы жерде әлгi қадiрлi доспен, яғни онымен пiкiрлестер: «Мiне, көрдiңiз бе, ұлы жыраулар жаумен алысқан, ал Абай өз қағазымен алысқан», – деп шыға келуi мүмкiн. Ондай сөз бола қалған жағдайда, ойы тайыз, бiлiмi таңқылау жандар мен буыны бекiп, бұғанасы қатпаған жасөспiрiмдердiң селт етiп, елiге қалуы ғажап емес. Өйткенi қалай болғанда да, «азаттық», «бостандық» деген ұғымдар Абай деген ұлы тұлғадан үлкен. Оған кiм-кiмнiң де көзi жетсе керек. Мiне, осының өзi-ақ сыбырға тiлi жүйрiк, сыпсыңға құлағы түрiктердiң қызба желдерiн қыздырмалап кетер сөзсiз.

Әрине, ақырын байқап, аңлап сөйлемесе, кез келген салыстыру қауiптi. Ондай кезде екi шоқып, бiр қарамасаң, салыстыру салыстыру болып шықпайды, салыстыру бiрiне бiрiн қарсы қою, бiр-бiрiмен салғыластыру болып шығады. Олай болса, Бұқар, Махамбет, Абайларды бiр-бiрiмен салыстырулар арқылы емес, салғастырулар мен жалғастырулар арқылы қарастырған жөн. Әрине, мұны айтқанда, әр таудың өз биiгi, әр мұхиттың өз тереңi бар екенiн ұмытпау керек. Абай – Абай! Ол мүлде ерекше ұлы дүние! Онымен кiм-кiмдi де қатар қою барып тұрған күпiрлiк болып шығады. Дегенмен, Абай тақыр жерге өздiгiнен пайда бола қойған жоқ едi. Абай деген алып бәйтеректiң ұлы тұлғалар жатқан құнарлы топырақтан тамыр тартқанын ешкiм де жоққа шығара алмайды.

Солай бола тұра, Абайдың «азаттық», «бостандық» туралы отаршылдыққа қарсы бiр ауыз сөз айтпауы, айтса да, алыстан орағытып айтуы қалай? Елi үшiн жандасып, жерi үшiн қандасқан, ұлт азаттығы үшiн күрескен, артық туған ерлердiң, ең болмаса бiреуiнiң есiмiн атамауы несi?! Бұл сұрақтарды мойнын iшiне тыққан жандардың, ашық болмаса да, әр жер-әр жерде қойып жүргенi рас. Әрине, бұл сұрақтар – iшкi астарсыз, қауқарсыз, жалаң сұрақтар. Өйткенi Абай даналығына, Абай құдiретiне, тереңiрек үңiлсеңiз, мүлде басқаша ойға қаласыз.

Менiңше, Абай азаттық пен бостандықтың қадiрiн өз тұсындағы жандардың қай-қайсысынан да асып бiлген. Ақтамбердi, Бұқар тұстарында қазақ жерiне отаршылдық әлi кiре қоймаған, тiптi, Махамбет заманында да отаршылдық Абай кезеңiндегiдей әбден тырнағын батырып, ендеп кетпеген едi. Ақтамбердi, Бұқар кезеңдерiнде де, кейiнiрек Махамбет тұсында да қазақ халқы азаттықтың мәнiн, бостандықтың дәмiн көп-көп кезеңдерден жақсы бiлетiн. Сондықтан да олар азаттық үшiн шабысты. Ал Абай тұсында ше? Ол тұста отаршылдықтың әбден күшiне енiп, қанды балақ, шұбар төске айналған кезi ғой. Ал отаршылдықтың халыққа қарсы қолданатын ең үлкен қаруы – қараңғылық пен сол қараңғылық кiндiгiн кескен надандық. Көзiн қараңғылық пен надандық байлап алған кезде халықтың азаттық пен бостандықты қорек ете қоюы қиын. Абай қазақ халқын дәл солай қараңғылықтың қалың тұманы тұмшалап алғанда өмiр сүрдi.

Абай халықты азаттық пен бостандыққа қарай алып шығу үшiн алдымен оны қараңғылықтың отарынан, надандықтың боданынан құтқару керек деп ұқты. Қараңғылықтың бұғауы мен надандықтың кiсенiнен азат болмаған ел ешуақта да азаттық алмайды деп бiлдi. Сондықтан да ол «азаттық» деп айқайлаған жоқ, «бостандық» деп бұлқынған жоқ.

Қараңғылық – бар бәленiң бастауы. Қараңғылық тұсында ел iшi зымиян iс, сұрқия жүрiске толып кетедi. Қара шоқпар, ақ сойылды зорлық-зомбылық, жұлын үзiп, омыртқа опырған озбырлық, малымен қосып арын сатқан билiк құмарлық, не иманы, не ұяты жоқ екiжүздi сатқындық, әзәзiл күлкiлi, әзiрейiл сықпытты жексұрындық, ел түгiлi, екi адамның басын қоспайтын алауыздық пен алакөздiк, елдiң берекесiн кетiрiп, ырысын қуған бұзықтық пен бүлiкшiлдiк – бәрi-бәрi сол қараңғылықтың құрсағынан шығып, надандықтың жөргегiнде өсiп-өнген аса қауiптi, қатерлi құбылыстар. Мiне, Абай қазақ халқының көзiн тұмшалап, бойын еңдеп жайлап алған осы аса қатерлi құбылыстармен күрестi. Ол қатерлi құбылыстармен күресу, ол құбылыстарды халық бойы мен ойынан қуып шығу – жауға аттандап шапқаннан қиын болмаса, оңай болмаса керек. Керек десеңiз, Абайдың қараңғылықпен күресi әлi де жалғасуда!

Абай бүкiл iлiм-бiлiмiн, бүкiл жан жылуы мен қызуын, бүкiл күш-қуатын өз халқын сол қараңғылық құрсауынан азат ету жорығына жұмсады. Ол жорықта оның сарбазы да, сардары да болған жоқ. Ол жалғыз жүрiп мыңмен алысты. Ол мыңдар «ала жылан, аш бақа күпiлдектер» едi. Ал қаптаған күпiлдектердi сөзге ден қойғызып, уәжге тоқтату мүмкiн бе? Ол қаптаған күпiлдектердiң бәрiне емес, бiреуiне ғана көз салып қараңызшы:

Барып келсе Ертiстiң суын татып,

Берiп келсе бiр арыз бұтып-шатып –

Елдi алып, Едiлдi алып есiредi,

Iсiп-кеуiп, қабарып келе жатып.

Бұтып-шатып бiр арыз бергенiнен масаттанғаны сондай, «Ел менен Едiлдi қатар алып кеткендей iсiнген» көрмәдiк, өркөкiрек, шексiз даңғойлық дұрыс сөзге, сiрә да, құлақ қояр ма? Өйткенi онда сана, санаға түсер сәуле жоқ қой. Тас қараңғы ғой. Тасқараңғы адамның құлағы да таскерең. Мықты болсаң, тасқараңғы, тас керең адаммен алысып көр!

Қараңғылық пен надандықтың табиғатын арғы-бергi заманда ешкiм де Абайдай терең зерттеп, Абайдай жете бiлмеген. Ол қараңғылықтың бiр қатпар, бiр қуысын да қалдырмай, түгелiмен айқара ашып көрсетiп бередi. Мәселен, надан адамның «сұм, сұрқия, қу« атанбаққа құмар болатынын бүкiл әлемдiк әдебиетте алғаш рет кiм айтты? Тек Абай айтты. Тағы да қайта-қайта айтты. Надандықтың сол портретiн ол мына жолдармен тағы да нақтылап бередi:

Сабырдан басқа сыры жоқ,

Шаруаға қыры жоқ.

Өтiрiк, өсек, мақтанға

Ағып тұрса бейне су,

Ат, шапаннан кем көрмес,

Бiреу атын қойса «қу»

«Сұм-сұрқия», «қу» деген сөздер–кiм-кiмдi де, егер ол өзiн сыйлай алатын адам болса, намыстан шарт сындыратын сөздер. Ал сондай қорлау сөздерге әлiгiндей күпiлдектердiң мақтау естiгендей марқайып, құс жастыққа сүйенгендей шалқайып қалатыны нелiктен? Әрине, қараңғылығынан, надандығынан. Бұл қолдан жасалынған, қиылдан алынған портрет емес. Өмiрден алынған портрет. Ол қараңғы надандықтың сарқыншағы, несiн жасырамыз, әлi де бар. Олай дейтiнiмiз, көбiмiз-ақ, «о қу-ай« десе, жалпайып күлiп жайраңдап, «о, сұм-ай« десе, шалқайып күлiп марқайып қалатынымыз өтiрiк пе? Апыр-ай, надандық деген, ұлттық намыс түгiлi, адамдық намыстың өзiн жеп қоятын жебiр екен ғой.

Абай надандықты қолына ұстап отырған заттай аударыстырып, төңкерiстiрiп, бар мүйiс-бұрышынан, бар бүйiр, бар тұсынан қарастырып қана қоймайды, оны қақ жарып, қанын сорғалатып тұрып, өзегiне дейiн ашып бередi. Тiптi, ондайда надандықтан тура даңғойлықтың өзi әлденеше трге енедi. «Сұм-сұрқия, қу атанбаққа құмар« даңғоймен бiрге:

Ит көрген ешкi көзденiп,

Елерме жынды сөзденiп

кететiн даңғоймен де кездесемiз. Абай, сонымен бiрге өзiнiң жиырма алтыншы сөзiнде: «... надан қуанбас нәрсеге қуанады және, қуанғанда да, не айтып, не қойғанын, не қылғанын өзi бiлмей, есi шығып, бiртүрлi мастыққа кез болып кетедi. Және ұялмас нәрседен ұялады, ұяларлық нәрседен ұялмайды«, – дейдi. Бұл–адам болмысының бейшара күйге түсуi, адам жанының қараңғылықтың ең қапас түбiне дейiн құлдырауы ғой. Мұндай қара талақ надандық сенiң азаттығыңды, бостандығыңды неғылсын. Мұндайда, ең алдымен, адамды қараңғылықтың қапасынан құтқарып алу керек.

Қараңғы надан– тек сөз ұқпайтын таскерең ғана емес, сонымен бiрге ол ештеңенi көре алмайтын, жақсыны жақсы деп, жаманды жаман деп айырып бiлмейтiн көрмәдiк те! Ондай көрмәдiк жан:

Самородный сары алтын,

Саудасыз берсең алмайды

Саудыраған жезiне.

Асылды, алтында тани алмайды. Жез бен алтынды айырып бiлмейтiн неткен көрсоқырлық десеңiзшi! Ондай жан кiмнiң қадiрiн бiлiп, кiмнiң ұшпағына шықпақ. Кiмдi құрметтеп, кiмдi төрге оздырмақ? Оған алтын да бiр, қамқа да бiр, бөз де бiр. Не адамның басын, не атаның жасын құрметтей алмайтын, асыл мен алтынның қадiрiне жетпейтiн ондай адамнан не үмiт, не қайыр? Ондай көрмәдiк жан кiмнiң намысын жыртып, кiмнiң сөзiн сөйлей алмақ? Ұлттың ба? Ұрпақтың ба? Ондай жан кiмге қорған, кiмге пана болмақ? Көз алдында асылын алып, ардағын жағып бара жатсаң да оған бәрi бiр. Оған өзi аман болса, өзiнiң өзегi талмаса болды. Ол жан– рухани өлексе жан.

Тағы да, Абай надандық жайлап алған адамды қайырым дегендi бiлмейтiн, қаны қатып қалған қатыгез, мейiрiм дегендi сезбейтiн тасжүрек деп бiледi.

Қазақтың өзге жұрттан сөзi ұзын,

Бiрiнiң бiрi шапшаң ұқпас сөзiн.

Көздiң жасы, жүректiң қаныменен

Ерiтуге болмайды iште мұзын.

Неткен қатыгездiк! Неткен тасжүректiк! Көзiңнiң жасы көл болып төгiлiп, жүрегiңнiң қаны сорғалап тұрғанда да селт етпейтiн, мiз бақпайтын ол жанға ешкiмнiң күнiн салмасын. Бұл екi жалғанда ондай жанның алдыңда басыңды ауыртып, балтырыңды сыздатып бардың ба, ол бәрiбiр қайрылмайды. Қайта, қаһарына мiнiп, суға батырып, отқа лақтырып жiбередi. Өйткенi ол көздiң жасына да, жүректiң қанына да iштегi мұзы ерiмейтiн тасжүрек, қатыгез. Ең бастысы, ондай жанның қолына ел мен жердiң тағдыры түсе көрмесiн деңiз!

Абай тек хат танымаған адамды ғана надан демеген. Егер иманы болмаса, құдайдан қорықпаса, онда ол бәрiбiр надан болып қалады деп бiлген.

Балам закон бiлдi деп,

Қуанар ата-анасы.

Ойында жоқ олардың

Шариғатқа шаласы.

Мұндағы шариғатқа шалалық деген сөз – иманшартқа шалалық деген сөз, құдай алдындағы парызға дүмшелiк деген сөз. Ондай жандардың:

Ойында жоқ бiрiнде

Салтыков пен Толстой.

Я тiлмаш, я адвокат.

Болсам деген бәрiнде ой.

Шен мен шекпен қуған бiлiмдi бола ала ма? Ондай жан өзiнен басқа өзгенiң де қамын жей ала ма? Өзгеге нұры түспейтiн, шапағаты тимейтiн бiлiмнiң керегi бар ма? Абай ондай шен-шекпен үшiн алынған бiлiмдi халықтың өзiне қарсы жұмсалатын қатерлi қару деп бiледi. Тағы да, Абай Жиырма бесiншi сөзiнде: «... осы күнде орыс ғылымын баласына үйреткен жандар соның қаруымен тағы да қазақты аңдысам екен дейдi», – деуi сондықтан. Бiз кеше ғана емес, бүгiн де иман шарттарынсыз, ұлттық дәстүрсiз орысша бiлiм ап, орысша iлiм жинаған, өз халқына қарсы қарау әрекеттерге дейiн баратын кейбiр рухани опасыздарды, бiлiмдi надан мәңгүрттердi, әрине, аз көрiп жүрген жоқпыз. Бұл да бiздiң ұлттық, қасiретiмiз! Ол қасiреттi дана Абай, ұлы Абай сонау заманда-ақ байқаған.

Бұл жерде Абай тек адамдық мiнездi ғана емес, ұлттық, халықтық мiнездi де айтып отырса керек. Өйткенi жеке адамның мiнез берiктiгi ұлттық, халықтық мiнез берiктiгiмен ұштаспаса, онда ол түптiң түбiнде қарақан басының ғана қамын күйттеп кетерi сөзсiз. Ұлттық, халықтық мiнезге ие бiлiм ғана ұлт пен халық мүддесiн қорғай алмақ. Сонда ғана ол бiлiм «қазақты аңдып» отыратын бiлiм емес, қазақтың қамын жейтiн бiлiм болады.

Абайдың тағы бiр өзегiн өртеп, жанын жаралы ететiн, «аузынан жалын бұрқ еткiзiп, көзiнен жас шығаратын iштегi қалың дертi» – елдiң бойын жайлап алған қызғаншақтық, күншiлдiк, бақастық, билiкқұмарлық, парықсыздық:

Таласып босқа,

Жау болып досқа,

Қор болып құрып барасың, –

дейдi ол. Досын жау көргiзiп, өзiн өзi қор еткiзген сол талас-тартыс түбi неде? Соған көз салыңызшы:

Қыран бүркiт не алмайды салса баптап,

Жұрт жүр ғой күйкентай мен қарға сақтап.

Қыран шықса қияға, жiбередi

Олар да екi құсын екi жақтап.

Қарқылдап қарға қалмас арт жағынан,

Күйкентайы үстiнен шықылықтап.

Өзi алмайды, қыранға алдырмайды,

Күнi бойы шабады бос далақтап.

Мiне, бiздi халық етiп қалыпқа түсiрмей, ұлт етiп ұжымаққа шығармай жүрген тағы бiр қасiрет! Қыранның қыран екенiн бiле тұра, топ-тобыр, жалған намыстың құлы болып, оған қабаттастырып қарға мен күйкентайымызды қосамыз. Алды-артын бiрдей орап, құр далақтап шауып жүрiп, түу аспаннан сорғалап түсетiн «қыранымызға» алдырмаймыз. Бұл кеше ғана болған, бүгiн де бар. Бүгiнгi әрекетiмiз кешегiден әлдеқайда қауiптi. Кеше қыранымызға алдырмасақ, бүгiн қыранымыздың тұғырын талқандап, топшысын қиып жiберуге әзiрмiз. Ол тұғырға қарға мен күйкентайды ғана емес, елдiң көзiн ойып, елдiң желкесiн шоқитын құзғын мен сауысқанды да отырғызбақ болып жанталасамыз.

Жаны аяулы жақсыға қосамын деп,

Әркiм бiр ит сақтап жүр ырылдатып.

Бұл да сол қара күншiлдiк пен қызғанышқа қор болған кешегi де, бүгiнгi де болмысымыз. Бүкiл ұлттық бой мен ойымызды осындай болмыс жайлап алған тұста, одан әлi арылмай тұрған кезде ел партия-партияға бөлiнсе, не болар екен? Онда Абай айтқандай:

Болды да партия

Ел iшi жарылды, –

болып шығады екен.

Өйткенi бiздiң санамыз үлкен ұлттық деңгейге толық көтерiле қойған жоқ. Мүшелерiнiң санасы ұлттық деңгейге көтерiле қоймаған партия ұлттың емес, топ-тобырдың туын көтередi. Жиырма төртiншi сөзiнде: «Бiрiмiздi бiрiмiз аңдып, жаулап, ұрлап, кiрпiк қақтырмай отырғанымыз. Жүз қараға екi жүз кiсi сұғын қадап жүр ғой, бiрiн бiрi құртпай, құрымай, тыныш таба ма?» – деп күйiнгендей, әлi күнге бiз сол күйкентай мүдде мен қарға мақсатты баптап жүрген жоқпыз ба? Ал ондай қарқылдаған мақсат пен шықылықтаған мүдде бүкiл елдi күйiкке ұшыратып, күйзелтiп кетпей ме?! Ел iшiне бүлiк кiрмей ме?

Ұлттық сана толық жетiлмесе, ол әлi шикiлi-пiсiлi кезеңде тұрса, онда демократия дегенiңiз кез келген партияның қолшоқпарына айналады. Ал ол шоқпар, ең алдымен, сол ұлттың басын жарып, маңдайын қақ айырады.

Қанша бөлiнбе, қанша сөгiлме десе де, бөрлiккен қойдай жарылып бара жатқан елдi көрiп:

Барымта мен партия –

Бәрi мастық жұрт құмар.

Сыпыра елiрме, сұрқия,

Көп пияншiк ненi ұғар, –

деп амалы бiтiп, айласы таусылып, «құйрығы шаян, бетi адамдардан» түңiлiп қапаланады. Ұлы Абайдың қапаланып, қабаржуы тек осы ғана ма? Айтып-айтып өз сөзiн өз халқының етiнен өткiзiп, сүйегiне жеткiзе алмаған ол:

Адам деген даңқым бар,

Адам қылмас халқым бар,

– деп бүк түссiп, белi үзiлiп, омыртқасы опырылғандай күдерiн үзедi.

Қырық бiрiншi сөзiнде Абай: «Қазақты я қорқытпай, я қараламай, ақылменен не жерлеп, не сырлап айтқанменен, еш нәрсеге көндiру мүмкiн де емес. Етiнен өткен, сүйегiне жеткен, атадан мирас етiп алған, ананың сүтiменен емген надандық әлдеқашан адамшылдықтан кетiрген. Өздерiнiң ырбаңы бар ма, пыш-пышы бар ма, гуiлдегi бар ма, дүрiлдегi бар ма – сонысынан дүниеде ешбiр қызықты нәрсе бар деп ойламайды, ойласа да, көңiлi не көзi алаңдап тұрады. «Ендi не қылдық, не болдық?» – деп тұйыққа тiрелiп қалың қасiретке батады...

Абай әлi қасiреттi.

Ендi бiз, бүгiнгi ұрпақ, Абай қасiретiн жеңiлдете алар ма екенбiз? Абай қасiретiн жеңiлдету – қазақ қасiретiн жеңiлдету ғой

АБАЙ ӘЛЕМI

(Алғысөз орнына)

Қоғам өзгерiп, заман жаңғырған кезде бұрынғы қалыптасқан пiкiрлер мен орныққан көзқарастар қайта қаралып, оларға басқаша баға берiлетiнi табиғи заңды құбылыс. Өйткенi өзiмiз өмiр сүрген кешегi қоғамда жездi алтын, алтынды жез деген тұстар аз болмаған. Бiрақ солай екен деп, бүгiн ендi, керiсiнше, шын мәнiндегi iнжу-маржандарымыздың құнын түсiруге кiрiссек, онда жаңа азат қоғамымыздың жүзiне де кiреуке түсiрiп алатынымыз сөзсiз. Осыны бiле тұра, өкiнiшке орай, сөзге деген мына заманның кеңдiгiн көтере алмай, пiкiр айтарда тарпаң болам деп тапырақтап, ой айтарда батыл болам деп тасыраңдап кететiндер көбейiп барады. Әсiресе күйкi қарекет, күңкiл сөздердiң Абай айналасында бiрде ишарамен, бiрде тұспалмен, бiрде жанамалап бой көрсете беруi кiм-кiмдi болсын қатты алаңдатса керек.

Бiрiншiден, ондай пiкiрлердiң авторлары, адамдар бойында қалыптаса бастаған империяға қарсы психологияны дөрекi пайдаланып, Абайды орыстан яғни бiзге озбырлық жасаған елден үйрен деп айтты деп кiнәға тартқысы келедi. Олар бұл пiкiрдi айтқанда, сол кезеңде қазақ баласы орыс iлiмiнсiз бүкiл адамзат баласының рухани қазыналарынан тыс қалатынын ескергiсi де келмейдi.

Екiншi бiр пiкiр айтушылар: бiз азаттық алдық, сондықтан ендi бiзге арғы-бергi замандағы рухани көшбасшыларымыз «азаттық» деп ұран көтерген ақын-жыраулар болу керек дейдi. Әлбетте, мүның арғы жағында, атап айтпаса да, Абайды екiншi сатыға түсiру керек деген жымысқы ой жатыр. Iлiм-бiлiмсiз азаттық — көзсiз көрсоқыр азаттық. Ал көзсiз көрсоқыр азаттық түптiң түбiнде не апанға түсiп, не жардан құлап, құрдымға кететiнiмен олардың iсi де жоқ. Әрине, азаттық алу — үлкен iс. Ал азаттықты ұстап қалу — одан да үлкен iс! Осыны көп адам бiле бермейдi. Азаттықты ұстап қалу үшiн үлкен iлiм-бiлiм керек. Бұл ретте қараңғылықпен күресiп, iлiм-бiлiм шырағын жаққан Абай өсиетi бүгiн де дара!

Еңдi әлгiндей жаңсақ, үстiрт пiкiрлермен ойын да, бойын да бүлдiрiп алған үшiншi бiреулер шыға бастады. Олар ендi, тiптi, қазақ поэзиясының болашағын Абайсыз-ақ көзге елестете алады екен. Абайды аузына алмай-ақ, қазақ елiнiң келешегi туралы келелi сөз айтқысы келедi. Қандай тасыраң таңқылық десеңшi!

Абай әлемiн күйкi қарекет, күңкiл сөздермен бұлдыратам деушiлер қатты қателеседi. Абай әлемi — аспан әлемi. Ол әлем — күнi көтерiлiп, ол көкжиекке қайта батып, тұнжыраған түн басып, айы жылжып, жұлдызы жарқырап, ызғар лебi ұрып, күркiреген бұлты көшiп, көзге түртсе көргiсiз тұман басып, күрсiнген жел уiлдеп жатқан әлем. Ол — сан қилы, сапырылысқан құбылыстан тұрады.

Менiң бұл шағын мақалалар топтамам өзiм ғана байқаған сол құбылыстардың жеке бiр сәттерi ғана!

1. «ӨЛIМ БАРДА ҚОРЛЫҚ ЖОҚ»

Саналы тiршiлiк иесiнiң табиғи аяқталуы болып саналатын адам өлiмiн дiн мен iлiм жан-жақты қарастырып келген.

Мәселен, ертедегi египеттiктер адамның пәнилiк ғұмырын бар болғаны бақилық ғұмырға барар алдындағы дайындық қана деп ұққан. Олардың өлiп қалған перғауындарға көбiрек құлшылық етiп, оларға арнап алып пирамидалар салып, денелерi бұзылмайтындай етiп бальзамдап күтулерi сондықтан. Ал ертедегi жапондықтар адам өлгеннен кейiн оның жаны ұрпақтарының жанына кiрiп, әрi қарай өмiр сүре бередi деп сенген.

Сондай-ақ буддизм, зороастризм, иудаизм және басқа дiни iлiмдер де өлiм табиғатын өздерiнше түсiндiрiп бағады. Бiрақ бұл дiни iлiмдердiң бәрi де бiр мәселеде - өлiмдi қорқыньшты жат құбылыс етiп көрсетуде — бiр-бiрiмен үндес болып келедi. Ал өлiмдi заңды құбылыс деп айтқан Сократ, Платон, Аристотель iлiмi болғаны аян. Бұл iлiм бойынша, өлiм деген — тәннен жанның бөлiнiп шығуы. Яғни тән ғана өледi, ал жан мәңгiлiк. Сократтың, Платон мен Аристотельдiң өлiмiнiң аса зор қайғылы ауыр қасiретiн жеңiлдететiн осы iлiмiн данышпан Абай қатты сезiнiп, терең ұғынған. Сондықтан ол:

Ақыл мен жан - мен өзiм, тән — менiкi,

«Менi» мен «менiкiнiң» мағынасы екi,

«Мен» өлмекке тағдыр жоқ әуел бастан,

«Менiкi« өлсе, өлсiн, оған бекi.

Мiнеки, бұл өлеңнiң бүкiл тұла бойы «ақыл мен жан-мен өзiм» өлмейдi, «тән менiкi» ғана өледi деп тұр ғой. Абайдың осы төрт қана өлең жолы Сократ, Платон, Аристотель iлiмдерiнiң алтын арқауымен жалғасып жатқан жоқ па?!

Абай ұғымынша, адам баласы өлiмнен үрейi ұшып қорықпауы керек, өлiм деген де өмiр сияқты заңды құбылыс.

Адамзат — бүгiн адам, ертең топырақ,

Бүгiнгi өмiр жарқылдап алдар бiрақ.

Ертең өзiң қандайсың, бiлемiсiң,

Өлмек үшiн туғансың, ойла, шырақ.

Сондықтан да Абай «тұла бойы ұят пен ар», «жасқа жас, ойға кәрi» сүйiктi ұлы Әбдiрахман өлген кезде жазған бiрнеше өлең-жоқтауын, «сабырлық қылсақ керек-тi» деп, туған-туысқандары мен өзiне басу айтып аяқтайды.

Сондықтан да Абай өзiнiң ең жақсы көретiн iнiсi Оспан өлгенде: «Жан бiткенге жалынбай, жақсы өлiпсiң апырмай» дейдi. Егер Абай өлiм табиғатын соншалықты терең түсiнбесе, жас кеткен өзiнiң ең жақсы көретiн iнiсiне «жақсы өлiпсiң, апырмай» деп айтар ма едi?!

Тiптi, керек десеңiз, Абай өлiмдi зорлық пен зомбылықтан, зәбiр мен қорлықтан құтқарушы деп ұғады.

Мен — мактанның құлы емес,

Шын ақылға зорлық жоқ.

Антұрған көп пұл емес,

Өлiм барда қорлық жоқ.

Өлiм барда қорлық жоқ! Бұл – Сократ, Платон, Аристотель философиясының Абай арқылы одан әрi терендеуi. Жаңа мән, тосын мағынаға ие болуы.

2. ЕР ҚОРҒАНЫ НЕ?

Егер бiр-бiрiмiзге осы сұрақты қояр болсақ, онда бiз: «Бұл сұрақ соншалыкты бас ауыртар сұрақ емес қой. Ер корғаны батылдық, намысқойлық, қайраттылық, адалдық, еңбекке талап етушiлiк емес пе?» — деп жауап берер ек. Шынында да солай ғой. Ал Абай осы қасиеттердiң ешқайсысына аял етпей, «Бұл дәурен кемдi күнге...» деп басталатын өлеңiнде:

Уайым — ер қорғаны — дейдi.

Ер қорғаны — уайым! Мүлде тосын ұғым, тосын түсiнiк. Ә дегенде ми да, жүрек те қабылдай қоймайтын формула! Ал бiрақ осы тiркестiң iшкi мәнiне тоқталып, мағынасына ой жүгiртсеңiз, онда бұл сөздiң мәнi әлдеқайда маңызды, мағынасы әлдеқайда кең екенiне көзiңiз жетедi. Ұлы Абай ердiң шын қорғаны болар қасиеттi бiздiң ойымыз жете бермейтiн, бiздiң сөзiмiз iле бермейтiн терендiктен iздестiрген екен. Сөйтсек, ердiң бойыңдағы батылдық пен намысқойлықты да, қайраттылық пен еңбекке талап етушiлiктi де тудырар құбылыс уайым екен ғой. Бажайлап қарасаң, шынында да, уайымы бар адам ғана намыстанып, еңбекке талап етпес пе?! Тағы да, Абай бұл сөздердi ретi келген кезiнде, поэтикалық шарықтау сәтiнде айта салмаған. Бұл сөздердi ол уайым жеп отырып айтқан. Өйткенi ол тағы бiр өлеңiнде:

Iшкенi мас, жеген тоқ

Уайым айтар бiреу жок, –

деп күйiнедi, қапаланады, уайымға батады. Абайдың «уайым аз, үмiт көп» деп қорқатыны сондықтан. Содан болса керек, Абай уайымсыз үмiттi — қажырсыз үмiт деп ұққан. Басқа түгiлi, қиялдың тұлпарын ерттеп мiне алатын үмiттiң уайымның аддына түсiп кететiнiне сенбеген.

Үмiттiң аты елерiп,

Қос тiзгiндi созбайды.

Қос тепкiнi салсаң да,

Уайымнан озбайды.

Әрине, Абай адам баласының ылғи да уайымның тұманына тұмшаланып, уайымның қараңғылығына батып отыру мүмкiн емес екенiн ұққан. Ол өзiнiң Төртiншi сөзiнде бұл туралы: «Үнемi қайғыға жан шыдар ма екен? Жоқ, мен үнемi уайым-қайғымен бол демеймiн. Уайым-қайғысыздығыңа уайым-қайғы қылдағы, сол уайым-қайғысыздықтан құтыларлық орынды қарекет табу керек... Әрбiр орынды қарекет өзi де уайым-қайғыны азайтады», — дейдi.

Дей тұрғанмен, Абай уайымды адам жанын үгiтер дерттi қасиет деп емес, қайта, уайымсыздықты дерттi қасиет деп ұғады. Сондықтан да ол Отыз бiрiншi сөзiнде, ой кеселдерiн атағанда, уайымсыздықты бiрiншi қояды. Не болғанда да Абай уайымсыздықты адам баласына берiлген қатерлi қасиет деп ұққан. Оның «адам баласы жылап туады, кейiн өледi» деуi де содан болса керек. Өйткенi оның өзi Ұлы Уайым иесi ғой. Яғни ұлы қасиетке ие адам ғой.

3. АБАЙДЫҢ ШАБЫТТЫ ШАҒЫ

Абай қай кезде де, ой бойламас терең ғана емес, сонымен бiрге ол қай кезде де ой жетпейтiн Биiк, Бөлек, Тосын. Алла тағаланың өзi ерекше етiп жаратқан ерекше құбылыс. Оның, тiптi, шабытты кезi де ешкiмге ұқсамайды. Әрине, ақынның қуатты серпiлiс, бұла күшке ие ол шабытты шағы алғашқыда үйреншiктi естiледi, ақын бойындағы «Адамның кейбiр кездерi Көңiлде алаң басылса; Тәңiрiнiң берген өнерi Көк бұлттан ашылса; Сылдырлап өңкей келiсiм Тас бұлақтың суындай» төгiлiп қоя беретiнiне күмән келтiрмейсiң. Одан кейiнгi ақын бойындағы құбылыс та бiзге жат емес:

Тәңiрiнiң күнi жарқырап,

Ұйқыдан көңiл ашар кез.

Қуатты ойдан бас құрап,

Еркеленiп шығар сөз.

Абай тосындағы дәл осыдан шығады. «Еркеленiп шығар сөзден» қуаныш, шаттық, нұрлы шақ, сәулелi сәт күтетiнiнiңiз заңды. Бiрақ Абай «Төңiрiнiң күнi жарқырап, сөздiң өзi еркеленiп» тұрған осы бiр шапағатты кезiнде де «Қыранша қарап қырымға, Мұң мен зарды қолға алады». Яғни Абай шабыттың ең бiр шуақты шағында да мұң-зармен қалады. Одан әрi ақын:

Ызалы жүрек, долы қол,

Улы сия, ащы тiл

Не жазып кетсе, жайы сол,

Жек көрсендер өзiң бiл, — дейдi.

Сөз еркеленiп, тәңiрiнiң күнi жарқырап тұрған шабытты сәтiнде де жүрегi ызаға толып, сиясы уға айналатын дүниеде тағы бiр ақын бар ма екен?! Бiлсеңiздер, айтыңыздаршы! Мен бiлмедiм.

4. АДАМШЫЛЫҚ ӨЛШЕМI

Абай адамшылық туралы өзiнiң ең соңғы Қырық бесiншi сөзiнде: «Адамшылықтың алды махаббат, ғаделет сезiм. Бұлардың керек емес жерi жоқ, кiрiспейтiн де жерi жоқ», – дейдi. Әрине, Абай бұл жерде махаббат пен сезiмдi ұлы мағынасында, яғни өзi ниет еткен iске құлай жығылуды, құштарлықпен ұмтылуды айтып отырғаны оның «...махаббат сезiмi кiмде көбiрек болса, сол кiсi — ғалым, сол — ғақил» деген сөздерiнен белгiлi. Бiрақ Абай бұл сөзiнде ғаделет туралы, яғни әдiлдiк туралы ештеңе айтпайды. Әдiлдiк қалай болу керек деген сұраққа тоқталмайды. Өйткенi ол бұл сұраққа «Жастықтың оты жалыңдап» деп басталатын өлеңiнде:

Дұшпаныңа әдiл бол —

деген бiрақ жолмен берген. Абай адамдықтың ең ұлы өлшем таразысы — дұшпанға әдiл болу деп ұққан. Ол дұшпанына да қиянат жасай алмайтын, дұшпанына айтылар сөзiнде де әдiлдiктiң ала жiбiн аттамай, қара қылды қақ жарып сөйлей алатын адамды ғана нағыз адам деп бiлген. Тағы да, ол бұл сөздердi

Туысқаның, достарың бәрi екi ұшты,

Сол себептi досыңнан дұшпан күштi

екенiн, яғни дұшпаныңның қапысын тапса, қан қаксатып жiберетiн саған деген өштiгiнен айнымайтын, қайтпайтын мерез табиғатын бiле тұрып айтқан. Шынында да, ретi келсе, сенi талғамай жалмап, көзiндi жойып жiберуге құмбыл, қанқұйлы қаскөй дұшпанға әдiл болу адамның iшiнде адамның ғана қолынан келсе керек.

Ал жақтырмайтын адамымыздың бар iсiн, тiптi, жақсы iсiн де күстаналап, оның бүкiл әрекетiн жерден алып жерге салып отыратын бiздер Абай белгiлеген адамдықтың осындай биiк өлшемiне қалай қарар екенбiз?!

5. АҚЫЛ, ҚАЙРАТ, ЖҮРЕК

Абай нағыз шынайы адам болмысы осы үш қасиеттен — ақыл, қайрат, жүректен тұрады деп бiледi. Тағы да, ол осы ойға қайта-қайта қайырылып соғып, онысын қайта-қайта нақтылап, бекiтiп отырады. Он жетiншi сөзiнде Абай қолға ұстап, көзге көруге болмайтын бұл дерексiз ұғымдарды аллегроиялық тұлғаға енгiзiп, оларды бiр-бiрiмен, кiмнiң өнерi күштi деген сұрақ төңiрегiнде айтыстырып қояды. Үшеуi келiп Ғылымға жүгiнедi. Ғылым олардың әрқайсысына түйiнi берiк, тұжырымы нақты мiнездеме бередi. Қайраттың «кейде жамандықты берiк ұстап кететiндiгiн» айтады. Ал ақылға: «Жақсының, жаманның — екеуiнiң де сүйенгенi сен, екеуiнiң iздегенiн тауып берiп жүресiң соның жаман», – дейдi. Ең соңында: «Осы үшеуiң басынды қос, оның iшiнде жүрекке билет» деп аяқтайды. Құдайшылық жүректе екенiн ұқтырады.

Сондай-ақ, Абай «әуелде бiр суык мұз — ақыл зерек» деп басталатын өлеңiнде:

Акыл, қайрат, жүректi бiрдей ұста,

Сонда толық боласың елден бөлек.

Жеке-жеке бiреуi жарытпайды,

Жол да жоқ жарыместi жақсы демек, —

дейдi. Үшеуi бiр жерден табылмай, шынайы адам болмысы түзiлiп шықпайтынын айта отырып, «тұла бойды ыстық жүрек» жылытпаса, «ақылдың суық мүз» екенiне тағы да тоқталып өтедi. Ақыл мен Қайраттың жамандыққа қызмет етiп кете беретiнiнен қатты сескенген Абай құдайшылығы бар, әдiлдiгiнен жаңылмайтын жүрекке жүгiнедi. Бiрақ жүрек те ақыл, қайратсыз әрекет ете алмақ емес. Сондықтан да Абай бұл тақырыпқа «Малға достың мүңы жоқ малдан басқа» өлеңiнде:

Үш-ақ нәрсе адамның қасиетi:

Ыстық кайрат, нұрлы ақыл, жылы жүрек, –

деп қайталап соғады. Ақырында Абай шынайы адам қасиетi әйтеуiр қайрат, ақыл, жүректен құрала салмау керек, ол қайрат — ыстық, ол ақыл – нұрлы, ол жүрек – жылы болу керек деген тоқтамға келедi. Өйткенi Абай «ыстық қайрат» жамандықты емес, тек «жақсылықты берiк үстайды», ал «нұрлы ақыл» жамаңдыққа емес, тек жақсылыққа ғана қызмет етедi деп ұғады. Ал жылы жүректiң аты жылы жүрек қой. Оған дәлел iздеп жатудың қажетi жоқ. Яғни Абай «суық мұз ақыл» мен «қатты қайратқа», «нүрлы ақыл» мен «ыстық қайратты» қарсы қояды. Ол тек «нұрлы ақыл» мен «ыстык қайрат» қана адамды адамшылық деңгейге көтере алады деп бiледi. Нұрлы ақыл, ыстық қайратсыз мейiрiм мен қайырым бола қояды дегенге сенбейдi.

6. ЖАҚСЫЛЫҚ ПЕН ЖАМАНДЫҚ

Абай не нәрсенi де ажарын арттырайын деп бояп, әрiн келтiрейiн деп әрлеп жатпайды. Сондай-ақ ол ауырды жеңiлдетем, қаттыны жұмсартам деп те әлекке түспейдi. Яғни ол, өзi айтқандай, «өңкей жалғанмен Шынның бетiн боямайды». Ол өмiрдiң өзiн бар болмыс-тiршiлiгiмен, бар қимыл-қаракетiмен, бар ауырлық-салмағымен көтерiп алып сенiң иығыңа салады. Оның сөздерiнiң омыртқа қайыстырып, бел майыстыратындай ауыр болатыны сондықтан. Мәселен:

Жақсылық ұзақ тұрмайды,

Жамандық әркез тозбайды, —

дейдi Абай. Неткен ауыр сөз! Қайғысыз, қамсыздың өзiн жылатып, тiршiлiктiң тiрегiн құлататыңдай сөздер ғой бұл! Бұл сөздерден кейiн өмiрдiң мәнi жойылып, адамның үмiтi үзiлмей ме?! Олай демей, не дерсiң?! Жақсылық дегенiң «ұзақ тұрмайтын» болса, ал оның есесiне жамандық дегенiң «әркез тозбайтын» болса, онда бұл өмiрдiң мәнiнен не пайда, адамның үмiтiнен не қайыр?! Бұл ойын ол ертерек жазылған «Қажымас дос халықта жоқ» деген өлеңiнде-ақ:

Жақсылығың күнде ұмыт,

Бiр жаңылсаң, болды кек, —

деп, бiр шалыс бассаң-ақ жақсылығыңның ұмыт болатынын бiздiң ұғымымыз қабылдайтындай етiп айтқанмен, ол тұста жамандықтың тозбайтынын айтқан жоқ-ты. Кiм-кiмдi болсын, егер ол нағыз бiр қара жүрек, кара талақ, тасбауыр болмаса, қатты сескентiп, қатты шошытар сөз — осы сөз: «Жамандық әркез тозбайды». Өйткенi бұл жерде жақсылық өткiншi, жамаңдық мәңгiлiк болып тұр. Қорқынышты-ақ! Ол сөздiң аса тегеурiндi әсер-қуатының күштiлiгi сонда — ол сөздiң басқаны былай қойғанда — жаны жамаңдыққа бейiм адамның өзiн тоқтатып, ойландыратындығында! Өйткенi жамандық жамандық қана тудырады. Жамандыққа жамандықпен ғана жауап берiледi. Жамандық жасаған адам түптiң түбiнде, жамандықтың құрбаны болады. Жақсылық ұмытылады, тозады, бiрақ жамандық ұмытылмайды, тозбайды. Жамандыққа құрбан болмаймын десең, ең алдымен өзiң жамандық жасама! Яғни жақсылық жасамасаң да (бәрiбiр ұзақ тұрмайды), жамаңдық жасама! Бұл сөздiң түбiне одан әрiрек үңiлсең, жамандық жасамағаннан үлкен Жақсылық жоқ!

Бiр қарағанда, жақсылықты бiр сәттiк өткiншi етiп, ал жамандықты өлмейтiн мәңгiлiк етiп көрсетiп, күн мен түннен, суық пен жылудан, қайғы мен қуаныштан жаралған бүтiн дүниенiң тепе-теңдiгiн бұзардай бұл өлең жолдарының тағылымы, бiздiң ұғымымызда, осындай қуатқа ие!

7. СӨЗ ХАҚЫНДА

Абайдың өлендi, сөздi аспанға көтерiп, аса биiк бағалағаны, құлай жығылып, құрмет тұтқаны баршамызға аян. Оның «Өлең – сөздiң патшасы, сөз сарасы» деген жолдары кiм-кiмге де ақын демiнiң алтын буымен жазылғандай әсер қалдыратыны сөзсiз. Ақынның бұл өлең жолын Абайдың атын естiген адамның бәрi бiледi. Ал одан әрi ше? Абай өз сөзiн одан әрi қалай бағалаған? Бұл сұраққа ә дегенде көбiмiз тосылып қаламыз. Содан кейiн Абай өлеңiндегi еңсенi езiп, жанынды жаншып жiберердей ауыр бiр күңгiрт, бейуақ құбылыстардың жатататынынан шығар деп ойлайтынымыз рас. Бiздiң сол ойымызды ақынның «Күңгiрт көңiлiм сырласар Сұрғылт тартқан бейуаққа» деген жолдары бекiте түседi.

Әуелесiн, калқысын,

От-жалын боп шалқысын, –

деп тiлек айтады. Сонан кейiн:

Куатты оттай бұрқырап,

Уәзiнге өлшеп тiзiлген.

Жаңбырлы жайдай сырқырап,

Көк бұлттан үзiлген

Кайран тiл, кайран сөз

Наданға қадiрсiз, –

дейдi. «Қуатты оттай бұрқырап» деген тiркестiң тосындағы мен әсер күшiн айтпағанның өзiнде, «Көк бұлттан үзiлген Жаңбырлы жайдай сырқырап» түсетiн найзағай сөздiң құдiретiн қайда қоярсыз. Әп-сәтте-ақ, ақын жаны жай ойнатып, жасын атқылатып жатқан тәңiрлi көк әлемiне айналып кеткен жоқ па?! Тағы да Абай:





Куаты күштi нұрлы сөз,

Қуатын бiлген абайлар,

деп сөзiн нұрға малып алады да:

Жалын мен оттан жаралған

Сөздi ұғатын кайсың бар? —

деп әрi күдiкпен, әрi үмiтпен жан-жағына қарайды.

Абай неге өз сөздерiн нұрдан, оттан, жай мен жасыннан өндiрiп алады? Күңгiрт, қараңғы, тұманды, бейуақ Абай әлемiне нұрлы отты, жай мен жасынды сөздер не үшiн керек болған? Жауап жалғыз-ақ! Өзi өмiр сүрген қараңғы, күңгiрт, бейуақ, тұманды заманды нұрмен, отпен, жаймен, жасынмен сiлкiп тастау үшiн! Яғни Абай халықты қараңғылықтан тек нұрлы, отты, жай мен жасынды сiлкiнiстер ғана құтқарып шыға алады деп бiлген.

Сондықтан да ол қан жұтып, қайғы iшiп жүрсе де, өз сөздерiн нұрдан, оттан, жай мен жасыннан алған. Абай өз қасiретiн, қайғысын нұрлы отты, жай мен жасынды сөздердiң iшiнде сақтаған. Мұны құдiрет демей көр!

8. «ӨЗIҢЕ СЕН...»

Абай өзiнен бұрын өткен арғы-бергi аса ұлы ойшылардың, әсiресе Сократ, Платон, Аристотельдердiң iлiмдерiн терең бiлгенiн жұрттың бәрi жақсы бiледi. Тағы да, Абай адамзат баласының бiтiм-болмысын тануда да, оны қалыптастыруда да орасан зор ықпал еткен. Ол рухани iнжу-маржан қазыналарын тек қана бiлiп қоймай, оларды Сарыарқадай салқам кеудесiнен өткiзiп, өзiнше қорытып, өзiнше жаңғыртқан. Сондықтан да Абайдың сан ғасырлар түбiнен алып шыққан iлiмi — альбом парақтарына ыждаhатпен жапсырылып, сыртқы сұлбасы мұқият сақталған гербарий iлiм емес, оның iлiмi — дала төсiне тамырын жiберiп, желмен алысып, жерден құнар тартып, күн нұрын сiмiрiп, жаңбырларға шомылып, иiсi бүрқырап, гүл шашып, жемiс төгiп түрған iлiм.

Әрине, қайталап айтамыз, Абай iлiмiнiң мүндай қасиетiн жүрттың бәрi жақсы бiледi. Бiрақ сол жұрттың жақсы бiлетiн қасиетiнiң өзiн мысалдармен нақтылап отырсақ, артық болмас деп ойлаймыз. Абайда:

Сенбе жұртқа, тұрса да қанша мақтап,

Әуре етедi iшiне қулық сақтап.

Өзiңе сен, өзiңдi алып шығар

Еңбегiң мен ақылың екi жақтап, —

деген жолдар бар. Күштiге, қүдыретке құлшылық етiп, соларға ғана табынып, соларға ғана сенетiн, адам баласын құл мен құтан деп қана ойлайтын заманда өмiр сүрген Абайдың Адамнан, «өзгеге сенбе, өзiңе сен» деп, iрi мiнез, кесек қарекет талап етуi – сол тұстағы кесектiктiң кесектiгi, iрiлiктiң iрiлiгi болатын. Ол замаңда мұңдай сөз айту үшiн Абайдың үлкен iшкi рухани тiрегi болғаны сөзсiз. Ол рухани тiрек — философия iлiмiндегi «өзiңдi өзiң таны» деген үғым. Бұл сөз алғашқыда — Дельфадағы Аполлон храмының кiреберiсiне жазылған сөз болатын. Аңыз бойынша, ол сөз Аполлонның «Адамның ең жақсы қасиетi не?» деген сұраққа берген жауабы көрiнедi. Алғашқыда бұл сөз «өзiндi бiл», «өзiңе өзiң ие бол» деген мағыналарда ғана қабылданып келдi. Кейiннен бұл ұғымды Сократ одан әрi тереңдетiп, оған үстеме күш пен реңк бердi. Сөйтiп, оны философиялық категорияға айналдырды. Яғни Сократ бұл ұғымға адам баласы iштей интелектуалдық имандылык жағынан қуаттанганда ғана өзiне сене алады, сонда ғана бақытқа жетпек деген мән мен мағына қосты.

Абай да адамға «өзiңе сен» деп қана коймайды. Тек солай деп қойса, онда ол бар болғаны құрғақ ақыл болып шыгар едi. Абай адам баласы өзiнiң «жүрегiне сүңгiп», оның «түбiн көздеп», одан «шын асыл» алып шығу үшiн, сол адамның қуатты iшкi тiрегi болу керек деп ұғады. Өйткенi адамның өзiн өзi тануы оңай шаруа емес. Адам болмысы да орасан қарсылыққа ие. Ол қарсылықты жеңу үшiн үлкен рухани күш пен қуат керек. Ал ол рухани күш пен қуат iлiм мен бiлiмнен кұралады. Соңдыктан да ол «Жапырағы куарған ескi үмiтпен» деген өлеңiнде:

Қарашы өз бойыңа, түгел ме екен

ЬIстық жүрек, өң-шырай, куат пен күш? —

дейдi. Одан әрi:

Төңкерiлiп құбылған жұрт — бiр сағым,

Шынға шыңдап қоса алмас ынтымағын.

Көптiң аузын күзетсiң, күн көрмейсiң,

Өзiндi өзiң күзет, кел, шырағым!

Адамның өз бойында «қуат пен күш» болмаса, ол адам кез келгеннiң жетегiнде кететiн тайғақ, кез келгеннiң қолына су құйып кететiн бейшара екенiн меңзей отырып, яғни ондай адам бойында өзiне деген сенiмi болу мүмкiн емес екенiн қатаң ескертедi. Өйткенi өзiне сенiмi жоқ адам өзiн тани алмайды. Ал өзiн тани алмайтын адам — дүниенi де танып жарытпақ емес...

9. «ОЙ КIРГЕЛI ТИМЕДI ЕРIК ӨЗIМЕ»

Бiз әсiресе соңғы жыддары Заман мен Уақыт ауа райының шұғыл өзгерiстерге ұшырап, саяси дүмпулердiң, әлеуметтiк аласапырандардың, санадағы жаңғырулардың тегеурiндi ықпалды әсерлерiнiң салдарынан сөз бостандығы, пiкiр тәуелсiздiгi, ой еркiндiгi деген ұғымдарды жиi айтатын болдық. Әрине, бiз ол ұғымдарды демократия әлiппесiнiң алғы шарттары, адам құқығын қорғайтын ең басты заң талаптары деп бiлемiз. Оған ешкiмнiң күмәнi жоқ. Бiрақ, несiн жасырамыз, демократия басталған алғашқы жылдары, жүзiнен иман төгiлiп тұруға тиiс бұл асыл ұғымдардың ажарын әлем-тапырақ тұрпайыландырып, жүрiсiнен иба мен iзет қатар өрiлiп тұруға тиiс бұл қасиеттi ұғымдардың тұла бойын өрескел дөрекiлендiрiп алғанымыз рас. Сөйтiп, сөз бостандығы, ой еркiндiгi дегендi аузына не келсе соны айту, ойына не түссе, соны iстеу деп қателестiк. Содан барып құдай алдында қаншама күнәға баттық. Ибасы мен иманы, тәубесi мен тәрбиесi жоқ, жаны мен қанына үят пен ар ұяламаған одыраң мiнездi демократия — нағыз жиiркенiштi демократия екенiне көз жеттi. Мұның бәрiн түсiну үшiн белгiлi бiр уақыттың өтуi ғана емес, ең алдымен, адам оның бәрiн зердеге салуы, ойда қорытуы керек екен. Яғни санаңа ой кiруi керек. «Ойдан жырақ, албырт өскен» жан «айла мен ашуға» қарай кетiп қалуы әбден мүмкiн екен.

Ал тұла бойына ой кiрген адам, қандай бiр демократиялық елде өмiр сүрсе де, сөзiн шексiз бетiмен жiберiп, пiкiрiн жүген-ноқтасыз еркiне қоя бере ме?! Қайта, бойына ой кiрген адам әр сөзiне қарауыл қойып, әр пiкiрiн салмақтап, әр әңгiмесiн саралап отырмас па?! Бұл бiр.

Екiншiден, бойына ой кiргенiн сезген адам — үлкен ой иесi адам. Ол адам – кәкiр-шүкiр тiрлiктiң айналасыңда күңкiл-сүңкiл пiкiр айту мен үсақ-түйек мәселенiң төңiрегiнде пыш-пыш әңгiме соғатын адам емес. Өйткенi күңкiл-сүңкiл мен пыш-пыштың айналасындағы адам өзiнiң бойына ой кiргенiн сезе алмайды. Ондай адамға ой да кiрмейдi. Бойына ой кiрген адам – қандай бiр ерiктi қоғамда өмiр сүрсе де — азатпын деп арсыздыкқа барып, тәуелсiзбiн деп тасыраңдап кетпейдi. Бойына ой кiрген адам — ел-мен жер туралы, халық пен қасиет туралы ой толғайтын адам. Ал ондай адамның сөзi де, пiкiрi де, ойы да сол Ел мен Жерге тәуелдi. Ондай ойлы адам ешуақта да еркiм өзiмде деп айта алмайды. Өйткенi ондай ойлы адамның еркi Елi мен Жерiңде. Абайдың:

Ой кiргелi тимедi ерiк өзiме, —

деуi сондықтан.

10. «МЕН БIР ЖҰМБАҚ АДАММЫН»

Бұл жолдарды Абай есiмiн естiген жұрттың бәрi жақсы бiледi, жатқа бiледi. Шыныңда да, Абай — аса күрделi, аса қиын, құпия, жұмбақ тұлға. Оны түгел шешу мүмкiн емес, ал түгел шешем деу – нағыз барып түрған күпiрлiк. Өйткенi оның жұмбақтығы — дүниенiң тылсым қуатынан, Алла тағаланың құдiрет-күшiнен жаратылған жұмбақтық. Содан болса керек, оның жұмбақтығының өзiн кез келген адам — оның сөзiнiң соншалықты табиғи қазақы болғанына қарамастан – түсiне қоюы қиын. Дәлiрек айтатын болсақ, жұмбақ Абайды түсiнуiң өзi — жұмбақ құбылыс...

Мен бұл жерде Абайдың жұмбақтығын дәлелдеу үшiн қолыма қалам алып отырғам жоқ. Жұрттың бәрi жатқа бiлетiн бұл сөзге тоқтап отырған себебiм, көп жұрт бұл сөздi бiржақты кабылдайды. Олар үшiн, Абай бұл жерде «мен бiр жұмбақ адаммын», соңдықтан «сеңдер менiң шешуiмдi табыңдар» деп отырған сияқты, әрине, Абайдың, ең алдымен, дәл осылай деп отырғаныңда дау жоқ. Сонымен бiрге, бұл сөздiң бажайлап караған жанға екiншi астарлы жағы да бар. Ол астарлы жағы — Абайдың жұртқа ғана емес, өзiне өзi құпия болып көрiнуi, өзiн-өзi жұмбақ сезiнуi. Абай, ең алдымен дүниенiң тылсым қуатынан, Алла тағаланың кұдiрет күшiнен жаратылған өзiнiң бойындағы құпияны ашуға, өзiнiң болмысыңдағы жүмбақты шешуге ұмтылған. Ол өз бойыңдағы жұмбақты шешу — дүниенiң тылсым құпиясын ашу деп бiлген. Өзiн өзi шешуге, өзiн өзi ашуа ұмтылмаған жан ешуақта да, ештеңенi де шешуге ұмтылмақ емес. Өзiн өзi игеруге, өзiн өзi ашуға ұмтылмаған жан өмiр иiрiмдерi мен өмiр қабаттарын қалай игерiп, қалай түсiнбек?! Оның үстiне, адамның өзiн өзi игеруi, өзiн өзi түсiнуi деген өз бойындағы өзi мен өзгеге түсiңдiрiп беретiн жаңа тетiктердi iске қосу ғой. Ал ол тетiктер iске қосылмай тұрып, дүниенi өзiң қалай түсiнбексiң, оны жұртқа қалай түсiндiрмексiң?!

Бiр сөзбен айтқаңда, өзiнiң жұмбақ екенiн бiлген адам ғана дүниенiң жұмбағын шешуге ұмтылмақ. Яғни адам өз бойындағы жұмбақты шеше отырып, дүние жұмбағын шешпек...

11. АБАЙДЫҢ КҮЛКIСI

Абайдың күлкiге үлкен мән бергенi, оған адам табиғаты мен жаратылысыңдағы қадiрлi қасиеттiң бiрi ретiңде қарағаны белгiлi. Абай күлкiнi, әрине, шын күлкiнi, ыржаң мен ыржақайлық деп, жалпы жеңiл мiнез, арзан қалжыңнан шығатын құбылыс деп бағаламаған. Абайдың:

Жiгiттер, ойын арзан, күлкi қымбат, —

деуi сондықтан. Ол күлгенде жұртты мәз-мейрам етейiн, оларды күлкiге қарқ қылып тастайын деп күлмейдi. Ет-бауыры егiле отырып, сүйегi үгiтiле отырып, аса қиналыспен күледi. Ол суреттеген «майға бөккеңдей кiсiмсiнген», «қас маңғаз» замаңдасының келбетiне қараңызшы:

Жаздыгүнi ақ бөркi бүктелмейдi-ақ,

Қолында бiр сабау бар — ол да аппақ.

Керегеге сабауды шаншып қойып,

Бөркiн iлiп, қарайды жалтақ-жалтақ.

Тiрi жанға құрбы боп жап-жасында-ақ,

Калжындамақ, қасынбақ, ыржаңдамақ.

Бет-аузын сөз сөйлерде жүз құбылтып

Қас кермек, мойын бұрмақ, қоразданбақ.

Әрине, «бет-аузын жүз құбылтқан», «қас керiп», «қоразданған» даңғой, тыраш бейшараның тырақы болмысын көз алдыңызға елестетiп, ерiксiз күлетiнiңiз рас. Бiрақ Абай оның портретiн жасағанда, оны келеке ету үшiн, мазақ қылу үшiн жасамаған. Қайта, оның портретiн «осыңдай сидаң жiгiттiң елде мол-ақ» екенiнен жаны күйiнiп, жүрегi өртенiп отырып жасаған. Бұл жердегi күлкi — күйзелiс күлкiсi. Оның Көжекбайға, Күлiмбайға арнаған өлеңдерiндегi ащы мысқыл, қуатты сарказмдардан да осындай күйiнiш пен күйзелiс сезiледi. Ол «пайданы қуып алқынып» жүрген ондай жандардың күйкi болмысын – қатты қапаланып, қатты налып отырып – мынадай жолдармен ашады.

Момыннан жаман қорқақ жоқ,

«Қу», «пысық» деген ат қайда?

Арсыз болмай, атақ жоқ,

Алдамшы болмай, бақ қайда?

Мiне, ондай жандардың бейшара моралi. Мiне, ондай жандардың мiскiн бiтiм-болмысы. Ондай жандар қай уақта да, қай кезенде де «арсыз болмай, атақ жоқ, алдамшы болмай, бақ жоқ» деп ойлаған. Сондай жандардың өмiрдi түсiнуiн көрсету түрғысынан жазылған бүл жолдарда қаншама уытты ыза, қаншама ащы күйзелiс жатыр десеңiзшi! Бейнебiр Абай күлсе де – көкiрегi қарс айрылып жылап күлетiндей. Оның күлкiсi өрттен ыстық күрсiнiстен тұратындай.

Сондықтан да ол өзiнiң Төртiншi сөзiнде: «Әрбiр жаман кiсiнiң қылығына күлсең, оған рахаттанып күлме, ыза болғандығыңнан күл, ызалы күлкi — өзi де қайғы», — дейдi. Күлкi де – қайғы. Мүндай сөздi Абай сияқты ұлы тұлға ғана айта алады.

12. ЫНТЫМАҚ, БIРЛIК ХАҚЫНДА

Абай қазақты қазақ қылмай келе жатқан қасiреттердiң бiрi ел iшiндегi ынтымақтың iруi, бiрлiктiң бүлiнуi деп бiлген. Ынтымағы кеткен елдiң iргесi сөгiлiп, ырысы кетедi деп ұққан, бiр-бiрiне алакөз боп, бiрiн бiрi андып отырған елдiң түптiң түбiнде азатынын, алтыбақан алауыз боп, бiр-бiрiмен қырқысып жатқан елдiң түптiң түбiңде тозатынын сан қайталап айтқан. Ол ынтымақ пен бiрлiктiң iргесi, ең алдымен, ел адамдарының сыйластығы мен құрметiнен қаланады деп өсиет еткен.

Бiр жерде бiрге жүрсең басың қосып,

Бiрiңнiң бiрiң сөйле сөзiн тосып.

Бiрiңдi бiрiң ғиззат, құрмет етiс,

Түрғандай бейне қорқып, жаның шошып.

Мiнеки, адамдар арасындағы татулық қаңдай болуы керек!

— Бүл әлi ешкiм айтпаған, тек Абай ғана дүниеге келтiрген татулықтың Ұлы Формуласы! Бүкiл өлендерiнде Алла мен Ар, Ұяттан қорқуды өсиет еткен ол, Татулық пен Ынтымақты да сол деңгейге көтередi. Өйткенi ол елдiң бар бақыты, бар берекесi ынтымақта деп бiледi. Ол жоқ жерде елдiң ел болуы мүмкiн емес. Оның:

Бiрiңдi, қазақ, бiрiң дос

Көрмесең, iстiң бәрi бос

– деуi сондықтан.

Бәрiмiз жақсы бiлемiз, қазақ ынтымағының iргесi, әдетте, билiкке талас тұсында қатты сөгiлiп отырған ғой. Оған дәлел iздеп, дәйектеме iздеп жатудың қажетi жоқ. Несiн жасырамыз, әлi де солай болып кете ме деген қауiп те жоқ емес...

Абай билiк бiр адамда болмай, бiрлiк болмайды деген ғой. Оның:

Көп шуылдақ не табар,

Билемесе бiр кемел, —

деуi де,

Единнца - жақсысы,

Единица кеткеңде

Не болады өңкей нөл, —

деуi де бiздiң әлгi сезiмiзге дәлел.

Ол өзiнiң Отыз тоғызыншы сөзiн: «Рас, бұрынғы бiздiң ата-бабаларымыздың бұл замандағылардан бiлiмi, күтiмi, сыпайылығы, тазалығы төмен болған. Бiрақ бұл замандағылардан артық екi мiнезi бар екен... Сол екi мiнез жоқ болған соң, әлгi үйренген өнерiмiздiң бәрi де адамшылыққа ұқсамайды, сайтандыққа тартып барады. Жұрттықтан кетiп бара жатқанымыздың бiр себебi сол көрiнедi», — деп бастайды да, екi мiнездi атайды.

Бiрiншi мiнез — ол заманда бүкiл жұрт ел басының қолына айтыс-тартыссыз, «елдiң екi тiзгiн, бiр шылбырын ұстатады екен де, соның айтқанына көнедi екен.

Екiншi мiнез — ол кездегi ел намысқор болған. «Аты аталып, аруақ шақырылған жерде ағайынға өкпе, араздыққа қарамайды екен, жанын салысады екен», — деп жазады да, Абай алқалы топ айнала жұрттан «Қанеки, осы екi мiнез қайда?» — деп сұрайды. Абай бұл сұрақты өзi өмiр сүрген заманнан ғана емес, бүгiннен, яғни бiзден де сұрап тұрғандай.

13. ӨЗIНЕ ДЕ КӨҢIЛI ТОЛМАҒАН

Несiн жасырамыз, көп жұрттың Абайға деген iштей «ренiшi» мен «өкпесi» де жоқ емес. Абай өз халқы туралы соншалықты күйiнiшпен, соншалықты күйзелiспен, жан-жүрегi күйреп отырып сөз айтқан ғой. Ол күйiнiш пен күйзелiстiң кейде, тiптi, түңiлумен ұласып кететiнi бар. Абайдың сондай тұстарына дарақы топ, тыраш намысқойлар қатты «үялады». Олар, Абайдың өзi айтқаңдай, «ұялмас нәрседен үялатындар, ұяларлық нәрседен ұялматйындар». Әйтпесе, қазаққа Абайдай жаны ашитын қазақ жоқ. Өйткенi шын жаны ашитын адам ғана шындықты айтады. Әрине, ондай ұлы шындықты Абай сияқты ұлы деңгейге, шырқау биiкке шығып барып айту керек. Рас, топ-тобырдың iшiнен төбесi түгiл, төбел шашы да көрiнбейтiн, iрi сөзi де, iргелi пiкiрi де жоқ, өз ұлтының тағдыры мен табиғатын жете бiлмейтiн, бiлсе де, кiтап арқылы ғана таныс әлдекiмдердiң Абай боламын деп, еддiң атына катты сөз айтып, оған қатал кесiм шығаратындар да бар. Әрине, ондай iшi бос, кеуек көкiректерден шыққан дүңкiлдек сөздер елдi қайрамайды, қайратқа мiнгiзбейдi, қайта, елдiң еңсесiн езiп, ұнжырғасын түсiредi.

Бiздiң ойымызша, Алла тағаланың қүдiретiмен Ұлт-әкенiң ұрығынан жаратылып, Халық-ананың құрсағынан шыққан Абай ғана осылай күйзеле тұрып сөз айтуға құқылы. Оның үстiне, Абай өзiн де аямаған. Оның өзiне көңiлi толмаған. Мен бұл жерде Абайдың «Сап-сап, көңiлiм» деп өзiне тоқтау айтқанын да, «Жасымда ғылым бар деп ескермедiм» деген өкiнiшiн де тiлге тиек етiп отырғам жок. Ол:

Қайырылып карап байқасам,

Ат шаба алмас мiнiмнен

– дейдi. Мiне, Абайдың тағы бiр кесектiгi. Менiң «ат шаба алмайтындай мiнiп көп» деп, қане, қай қазақтың ақыны айтыпты?! Өкiнiштiсi сол, айтқызса – үлкенiмiз де, кiшiмiз де – бәрiмiз де мiнсiзбiз ғой. Көбiмiз-ақ Алла тағаланың кiндiгiнен домалап түскендей керемет, перiште аймалап өсiргендей таза болып көрiнемiз ғой. Пендешiлiктi белуардан кешiп жүрiп — пайғамбар, күйкi тiршiлiктiң күйбеңiне малтығып жүрiпқұдiрет болып өлең жазатынымыз өтiрiк пе?! Бұл ретте де Абайдың бiзге айтар тағылымы аз емес. Ол ол ма, Абай, тiптi, одан да өткiзiп, өзiн өзi жерден алып, жерге салады:

Осынша акымақ болғаным,

Көрiнгенге қызықтым.

Ғаделеттi жүректiң

Әдiлетiн бұзыппын.

Ақыл менен бiлiмнен

Әбден үмiт үзiппiн

Бiз, адам түгiлi, Алла тағаланың алдында тұрып, өз күнәмiздi осылай ашық мойындай аламыз ба?! Күмәнiм бар! Ғаделеттi жүректiң әдiлетiн бұзып жүрсек те, «Ғаделеттi жүректiң әдiлетiн бұзыппын» деп айтуға көбiмiздiң-ақ батылдығымыз жетпейдi. Айта алмаймыз. Жалпақ жүрттың алдына шығып, өзiнiң күнәсi мен кемшiлiгiн айту тек өзiне деген ұлы сенiмi бар адамның ғана, жан-жүрегiнде иманы бар адамның ғана қолынан келсе керек.

14. ПАЙҒАМБАРМЕН ҮНДЕС

Абайды пайғамбар деп атап жүргенiмiз тектен тек болмаса керек. Пағамбар деңгейiнде сөз сөйлеп, пайғамбар биiгiнде өсиет қалдырып, пайғамбар ауқымында ой толғаған адамды басқаша қалай атамақсың?! Оның ең басты пайғамбарлығы сонда – ислам дiнiнiң қазақ даласына терең тамыр жайып кетпегенiне қарамастан сол тұста қазақ жерiнiң сан идеология аласапырандарының бел ортасында тұрғанына қарамастан – Алла тағаланы алғаусыз сүйiп, оған бас иiп, құлшылық етiп, Мұххаммет пайғамбарды хақ деп мойындауында. Тағы да ол құлшылық пен мойындау әлдеқандай бiр дүмшiлiктен тумаған, оның бүкiл жан-жүрек, болмыс-бiтiмiнен, үлкен iлiм-бiлiмнен, терең парасат-пайымынан шыққан. Ол тек:

Алланың, пайғамбардың жолыңдамыз,

Ынтамызды бүзбастык, иманымыз,

– деген сөздермен Алла мен пайғамбар жолын насихаттап қана қоймайды, сонымен бiрге ол пайғамбар өсиетiмен үндесер сөздер де айтады. Тағы да, ол өсиетпен үндесер сөздер бiр-бiрiмен қаңдай ұқсас және бiр-бiрiн қалай толықтырып тұр десеңiзшi?!

Әсемпаз болма әрнеге,

Өнерпаз болсаң, арқалан.

Сен де бiр кiрпiш дүниеге,

Кетiгiн тап та, бар, қалан!

Бәрiмiз жатқа бiлетiн Абай өлеңiнiң бiр шумағы. Ендi Мұхаммет пайғамбардың мына сөзiн оқыңыз: «Мен және маған дейiн дүниеден өткен пайғамбарлар үй салған құрылысшылар сияқтымыз. Бiрақ сол үйдiң қабырғасында бiр кiрпiш жетпейдi. Мен сол кiрпiшпiн... », – дейдi.

Қараңызшы, бiр пайғамбардың сөзi бiр пайғамбардың сөзiмен бiтеқайнасып, бiр пайғамбар бiр пайғамбарды толықтырып тұрған жоқ па?!

15. «МАХАББАТПЕН ЖАРАТҚАН АДАМЗАТТЫ...»

Махаббатпен жаратқан адамзатты! Адамзаттың махаббатпен жаратылғаны рас болатын болса, онда оның белгiлi бiр атаулы ұғымдарға сүйiспеншiлiгi де болуға тиiс қой. Олар кiмдер немесе нелер? Абай ол атаулы ұғымдар үшеу деп бiледi. Абай айтқан ол атаулы ұғымдардың бiреуiн бiз өте жақсы бiлемiз. Жиi қайталаймыз. Ол сөз — «адамзаттың бәрiн сүй бауырым деп» деген сөз. Ал қалған екеуi ше? Оларды бiз көп айта бермеймiз. Оны айтқызбауға кезiндегi кесiрлi идеологияның ызғарлы әсерi де тисе керек. Ендi бiз сол атаулы үш ұғым сыйып тұрған «Алланың өзi де рас, сөзi де рас» өлеңiңдегi бiр шумақты мысалға келтiрейiк:

Махаббатпен жаратқан адамзатты,

Сен де сүй ол Алланы жаннан тәттi.

Адамзаттың бәрiн сүй бауырым деп

Және хақ жолы осы деп әдiлеттi...

Сонымен, махаббатпен жаралған адам бойында үш сүйiспеншiлiк болу керек екен. Бiрiншi, Алланы сүюiң керек. Оны, тағы да, жаныңнан тәттi сүюiң керек. Екiншi, бауырым деп Адамзатты, үшiншi, құдай жолы деп әдiлеттi сүйген жөн.

Яғни,

Осы үш сүю болады иманы гүл...

Тағы да қайталап айтамыз, ұзақ жылдар бойы Абайдың «сен де сүй ол Алланы жаннан тәттi» деген сөзi әлгi аталмыш идеологияға карама-қайшы соғып, ауызға алынбай келген-дi. Ал шындығына келсек, Абай осы үш сүйiспеншiлiктiң iшiнде әсiресе алланы Алдымен сүюге ден қояды:

Алла мiнсiз, әуелден, пайғамбар хақ.

Абайдың Алланы қайта-қайта пысықтап айта беру себебi, Алланы сүйе алмаған адам адамзатты да, әдiлеттi де сүйе алмақ емес деп ойласа керек.

Не айтса да жерiне жеткiзiп айтуды қалайтын Абай осы ұлы сүйiспеншiлiктi бұзатын үш iс бар деп бiледi:

Пайда, мақтан, әуесқой - онан шошы.

Оны тағы да бiр-ақ айтып қоймайды, қайталап айтады:

Пайда, мақтан, әуесқой – шайтан iсi,

Қанi бiздiң нәпсiнi тыйғанымыз?

Абай ұғымынша, не нәрседен де пайда көздеп, не нәрсенi жасаса да мақтан үшiн жасап, не нәрсеге де елiге әуестенiп кететiндер, яғни құлқыңдық та, моральдық та, нәпсiсiн тыя алмайтыңдар да Алланы да, адамзатта да, әдiлеттi де сүйе алмақ емес.

Бұл жұмыр жердiң үстiнде жүрген жұмыр басты пеңденiң бәрiне, яғни адамзатқа айтылған мәңгiлiк өсиет болса керек.

16. ӨЛЕҢНIҢ ҰЛЫ ПАРЫЗЫ

Бiз Абайдың өлеңнiң тұрар тұғырын белгiлеп, шығар биiгiн анықтап бергенiн жақсы бiлемiз. Шынын айтсақ, Абайға дейiн де, Абайдан кейiн де өлендi Абайдай құрмет тұтып, Абайдай өлеңнiң қадiрiне жетпеген. Оның:

Өлең — сөздiң патшасы, сөз сарасы,

Қиыннан киыстырар ер данасы, –

деген сөзiнiң өзi неге тұрады?! Өлеңдi сөздiң патшасы деп Абайға дейiн, қане, кiм айтыпты?! Тағы да бұл ойды сөзге құлшылық етiп, оған табынып отырған адам емес, қайта, сөздi қамырша илеп, қорғасындай балқытып, жүндей иiрiп, жiбектей есiп жiберетiн, бiр сөзбен айтқанда, сөз дегенiңiздi айтқанына көндiрiп, айдауына жүргiзiп қоятын Құдiрет иесi айтып отыр. Сондай-ақ оның:

Туғанда дүние есiгiн ашады өлең,

Өлеңмен жер қойнына кiрер денең

– деген сөзiн де жақсы бiлемiз. Ол бұл жолдар арқылы өлеңнiң мәңгiлiк екенiн айтса керек. Оның бүл сөздердi өлең қадiрiн одан да биiктетiп, оның қасиетiн одан да арттыра түсу мақсатында айтқаны кәмiл. Өйткенi өлеңнiң «мақсаты – тiл ұстартып, өнер шапшақ». Ал өнер шашу дегенiмiз — адам жанына рухани дән шашу, рух егу.

Әрине, бұл сөздердiң бәрi – өлеңнiң қадiр-қасиетiн ұққан жанның сөзi. Ал өлеңнiң көтерер жүгiнiң ауыртпалығын, оның атқарар мiндетiн, оның ел алдындағы парызын Абай қалай белгiлеген дейсiз ғой? Өлеңнiң атқарар мiндетiн, оның арқалар жүгiн, ел алдындағы парызын Абай:

Бiреудiң кiсiсi өлсе, қаралы ол,

Қаза көрген жүрегi жаралы ол,

– деп белгiлейдi. Сiз көз алдыңызға кiсiсi өлген бiреуге қаралы болған өлеңдi, оның қазасына жаралы болған өлеңдi елестетiп көрiңiзшi. Елестете алсаңыз, онда сiз өлеңнiң ұлы мiндетi мен парызын түсiнгенiңiз.

Оның үстiне, Абай өлеңдi жаны бар, жүрегi бар құбылыс етiп көрсетiп тұр ғой. Бұл да өзiне дейiн болмаған тың сөз болса керек.

17. IЛIМ МЕН БIЛIМ ТАБИҒАТЫ

Абайды қайта-қайта оқып жүрiп түсiнгенiм (қателессем, кешiрiм өтiнем), ол iлiм мен бiлiм деген ұғымдарды бiз сияқты мағыналас синонимдiк сөздер деп емес, мағыналары әр тектi сөздер деп қарастырады. Ол iлiм деген сөзге адамның өз елi мен жерiнiң касиетi мен қадiрiн, ойы мен пiкiрiн, тағылымы мен дәстүрiн, мiнезi мен болмысын көңiлiне түйген деген мағына артады да, «бiлiм» деген ұғымға кiтаптан оқып жинақтаған рухани қазына деген мағына бередi.

Сонымен бiрге, Абай «iлiм» деген ұғымда ел мен жердiң қадiрi мен қасиетi ғана емес, қасiретi мен қайғысы да болу керек, ал «бiлiм» деген ұғымда рухани қуат қана емес, күйiнiп, ашынып тұрған ыза да болу керек деп бiлген. Абайдың:

Қайғы шығар iлiмнен,

Ыза шығар бiлiмнен.

Қайғы мен ыза қысқан соң,

Зар шығады тiлiмнен, —

деуi соңдықтан.

18. МАХАББАТПЕН ДЕ МАЙДАНДАСҚАН

Абайдың күпi мен шекпен киген қарапайым қара өлеңi аспанмен таласқан асқақ шындары жоқ, бiрақ қойын-қонышы қазына байлыққа тұнып түрған Қаратау секiлдi. Әрине, ол байлықтарды iздеп табу да, оларды жарыққа шығару да оңай шаруа емес. Оларды iздеп табуға да, жарыққа шығаруға да орасан күш-қуат керек. Әрине, бiз ондай орасан күш-қуатқа иемiз деп айта алмаймыз. Дегенмен, өз мүмкiндiк, өз әл-қадiрiмiз жетедi-ау деген тұстарда қарап қалуға болмас деп бiлемiз. Әрине, үлкен жаңалық ашып тастау тiптi де мiңдеттi емес. Бiрақ инедей болсын, көргенiңдi жұртқа көрсету мiңдет. Бiр тарыдан мың тары өседi, дария да тамшыдан құралады. Мәселен Абайдың:

Махаббат, ғадауатпен майдандасқан

Қайран менiң жүрегiм мұз болмай ма? —

деген атақты жолдары бар. Осы жолдарға тереңiрек үңiлiп қарайықшы. Әрине, ғадауатпен /дұшпандықпен/ майдандасқан жүректi әбден-ақ түсiнуге болады. Ал сiз махаббатпен майдаңдасқан жүректi ұғып көрiңiзшi, бiрден ұғу қиын. Өйткенi жүректiң бүкiл ықыласы, бүкiл аңсары, бүкiл ынтызары Махаббат емес пе? Әдетте, жүрек махаббаттан /бiздiң үғымымызша/ рахат, ләззат күтпейтiн бе едi?! Ендеше, жүректiң махаббатпен майданасқаны қалай?... Дегенмен, асығыс шешiмге келмей, өлең астарына үңiлiп көрейiкшi.

Әрине, Абайдың бұл жерде махаббат деген ұғымды аса ұлы мағынасында қолданып отырғаны сөзсiз. Бұл жердегi махаббат – елге, жерге, ата мен анаға, жар мен балаға деген барлық махаббатардың қортындысы. Ұлы сүйiспеншiлiк. Ал осы ұлы сүйiспеншiлiктi бiз күнi кешеге дейiн сап алдындағы салтанатты сөз беру ғана деп ұқтық қой. Сүйем деп айттық, сонымен бiттi дедiк! Ал шынтуайтына келсек, ел мен жердi, Отанды сүю деген рухани азапты сыннан өту ғой. Яғни ондай алып ұғымдарды сүю деген — ел мен жерiңнiң, Отаныңның бүкiл қайғы-қасiретiн, мұңы мен уайымын, ауыртпалығы мен салмағын жүрегiңнен өткiзу. Яғни ол да Ұлы майдан. Абай жүрегiнiң ғадауатпен бiрге махаббатпен де майдандасқанын бiз осы тұрғыдан түсiндiк.

19. АЛЛАНЫҢ СҮЙГЕН ҚҰЛЫ

Онсыз да «жаяуы қауып, аттысы шауып» жатқан заманда арпалыспен өмiр сүрген Абайдың салғырттық пен немқұрайыдылықты, ерiншектiк пен әзәзiлдiктi көргенде сең соққандай сенделiп, басы қаңғып, санасы сарсаң болып, iстер айласы таусылғаңдай күйзелiп кететiнi белгiлi. Абай елдi ел, адамды адам ететiн тек еңбек деп бiледi. Еңбек ете алмаған елдiң бүгiнi бүтiн, ертеңi берiк емес деп үйретедi. Абай еңбектен кашып, жұмысты жек көрген адамның өмiрi бiр-бiрiн аңдумен, бiр-бiрiн тонаумен өтедi деп бiлген.

Ұрлық қылар, тентiреп тамақ асырар,

Болмаған соң жұмыс қып мал табарлық,

– деген ғой.

Еңбек пен өнер, ықылас пен ұмтылыс, талап пен ынта, жiгер мен қайрат жоқ елде өсек пен өтiрiктiң өртi лаулап, жалған мен жаланың жалыны лапылдап, ұрыс пен жанжалдың қара шоқпары мен ақ сойылы үйiрiлiп, дау мен дамайдың дауылы тұрып кететiнi сөзсiз. Жұмысы жоқ елдiң бойын сұмдық пен сұрқиялылық, қулық пен зымияңдык, алдау мен арбау, алаяқтық пен алауыздық еңдеп алады. Ондай елде өскен адам қандай болмақ деген сұраққа Абай:

Тамағы тоқтық,

Жұмысы жоқтық

Аздырар адам баласын,

— деп жауап бередi.

Бiрақ Абай еңбек еткенде, қалай да пайда табу үшiн еңбек етпе, еңбектiң де еңбегi бар, адамдық болмысыңа кiр түсiрме, арың мен ұятыңа кiршiк қондырма дейдi. Ол «саудасы – ар мен иманы» болған адамдардан қатты сескенген, қатты шошынған. Абайдың «Пайда ойлама, ар ойла» дейтiнi соңдықтан. Ол ар, ұятын белiне түйiп жүре беретiн адамдарға қарап:

Арын сатып, ант ұрып iздегенi

Бiр семiз ат аяғы бiр табақ ас,

— деп жиiркенген.

Абай арыңды сатып, иманыңды саудаға салып мал тапқаннан гөрi, табан ақы, мандай терiңмен, тiптi:

Жалға жүр, жат жерге кет, мал тауып кел,

— дейдi. Абайдың ар мен иманын сатып мал табатын адамдардан безiнетiнi соншама, ол ендi «жалға жүрген, жат жерге кеткеннен де» өткiзiп:

Есек көтiн жусаң да, мал тауып кел,

Қолға жұқпас, еш адам кемiте алмас, –

деген ғой. Яғни Абай ары мен иманын сатып мал тапқан адамды есек артын жуған адамнан әлдеқайда төмен көрiп, мүлде кiсiлiк санатқа қоспайды.

Әрине, Абай арынды сатпай, иманыңды саудаға салмай, еңбек етсең болды, басқаға басынды қатырма, өзге нәрсеге мойныңды бұрма деп айтпайды. Олай десе, Абай исi қазақтың, одан қала бердi бүкiл адамзаттың Абайы болар ма едi?! Абай егер еңбегiң елдiң нанына, жердiң қамына жұмсалмаса, ол еңбек те түптiң түбiнде шын еңбек болмақ емес деп бiлген. Ол сондықтан да: «Өзiң үшiн еңбек қылсаң, өзi үшiн оттаған хайуанның бiрi боласың. Адамшылықтың қарызына еңбек қылсаң, Алланың сүйген құлының бiрi боласың», — дейдi. Оның осы мәселеде: «Малға достың мұңы жоқ малдан басқа», – деп ескертетiнi де тектен тек емес.

20. ЖЕР ШАРЫНДАЙ ЖҮРЕГI БАР АДАМ

Бiз Абайдың адамды, адамзатты құлай жығылып, кұдiреттей табынып сүйгенiн жақсы бiлемiз. Солай бола тұра, оның:

Адам — бiр боқ көтерген боқтың қабы,

Боқтан сасық боласың өлсең тағы

— деген — санаңды тiлгiлеп, ойыңның ойран-ботқасын шығарып жiберетiн жолдарын әп дегенде қатты дағдарыс, аса қиналыспен оқитының рас. Бiрақ осы жолдардың қатпар-қатпар астарына сезiм-түйсiктiң отын жағып, ақыл-ойдын жiтi көзiмен үңiлiп карайықшы.

Байқайсыз ба, Абай «Боқтан сасық боласың өлсең тағы» деген сөздi жалпы адамға емес, жалқы бiр адамға, сол адам болмысындағы мiнез-құлыққа арнап айтып тұр ғой. Олай болса, «Адам – бiр боқ көтерген боқтың қабы» деген алғашқы жол да жалпы адам баласына емес, сол нақты мiнез-құлыққа ие жалқы адамға арналған болып шықпай ма?! Ол қаңдай адам, ол қандай мiнез-құлық? Әрi қарай оқиық:

Менi мен сен тең бе деп мақтанасың,

Бiлiмсiздiк белгiсi ол баяғы.

Тағы да оқып шығыңызшы. Боқ көтерген боқтың қабы болған адам, өлгеннен кейiн боқтан да сасық болып қалатын адам — «менi мен сен тең бе деп мақтанатын», кеудесiне нан пiсiрiп, көкiрегiн көтеретiн, яғни өркөкiрек, менмен, эгоист, өзiмшiл, астам, өзiн өзгеден артық санайтын адам екен ғой. Астамшыл, өркөкiрек адам өзгенi калай сүймек?! Егер сенiң шын мәнiнде арың таза, жаның пәк болса, бiлiмiң зор, тағлымың зор болса, өзiндi өзгеден артық қояр ма едiң?! Өзiн өзгеден артық санамаған адам ғана шын адам! Соңдай Адамга ғана Абай:

Адамды сүй, Алланың хикметiн сез,

Не қызық бар өмрде онан басқа?!

– дейдi.

Абай өзiн өзгеден артық санайтын адамнан бойын тартып, тiксiнiп қана қоймай, оны адам қатарына қоспаған. Оңдай жаңды боқтың қабы немесе хайуан деп бiлген. Өйткенi оңдай жанның өзi өзгенi адам деп бiлмеген ғой. Абайдың «Өзi шошқа, өзгенi ит деп ойлар» деген бiр ауыз сөзi де осыдан шықса керек. Адам мен адам бiр-бiрiн тек тең тұтқаңда, тегiн сыйлағаңда ғана сүюi мүмкiн. Адам баласын осылай сүйе алған Абай: «Адамның баласы — бауырың», «Адам баласына адам баласының бәрi — дос», «Адамзаттың бәрiн сүй бауырым деп», деген ғой. Аса зор сүйiспеншiлiкпен айтылатын, Алла тағала мен пайғамбардың ғана аузынан шығатын мұндай ауқымды, құдiреттi сөздi тек кеудесiнде Жер шарындай алып жүрегi бар Абай сынды адам ғана айта алса керек.

21. АБАЙ МЕКТЕБIНIҢ ҚУАТ-КҮШI

Абай мектебi — қашанда, қай уақта да — ұлы тағылым мектебi. Қазақ өлеңiнiң ең ұлы деген хас таланттарының қай-қайсысы да Абай мектебiнен дәрiс алмай, оның тереңiнен сусындамай, оның қалың ойына бойлап сүңгiмей өткен емес. Мағжан, Сұлтанмахмұт өлеңдерiнен Абайдың қасiреттi демiнiң лебi, қайғылы жан күрсiнiсi, дерттi жүрек бұлқынысы сезiлiп тұрады ғой. Тiптi, Абайдың «күңгiрт», «сұрғылт», «бейуақ» әлемiнен өзгеше шаңырақ көтерген, дүбiрлеткен тарпаң екпiндi, сөздердi тастай қағыстырып, жайдай ойнатып, жасындай сiлкiнтiп жiберетiн Iлиястың өзi де Абай мектебiнiң шәкiртi. Тағы да, ол ақын ретiнде әбден толысқан шағында да Абайдан үйренумен, үлгi, тәлiм алумен кеткен. Мәселен, сiз Абайдың жүйрiк атқа ұлы еткерткiш болып саналатын «Шоқпардай кекiлi бар, қамыс құлақ» пен Iлиястың қазақ поэзиясынын алтын дiңгектерiнiң бiрi «Құлагер» дастанындағы сыншы Күреңбайдың Құлагерге берген сипатын қатар оқып көрсеңiз, әлгi бiздiң айтқанымызға көзiңiз жете түседi. Сөзiмiз дәлелдi болу үшiн бұл өлеңдердi, мүмкiндiгiнше, түгелге жуық оқып көрейiк: Абай:

Шоқпардай кекiлi бар, қамыс құлақ,

Қой мойынды, қоян жақ, бөкен кабақ.

Артқы омыртқа шығыңқы, майда жалды,

Ой желке үңiрейген болса сағақ.

Жуан, тақыр бақайлы, жұмыр тұяқ,

Шынтағы қабырғадан тұрса аулақ.

Жерсоғарлы, сiңiрлi, аяғы тiк,

Жауырыны етсiз, жалпақ тақтайдай-ақ.

Кең сауырлы, тар мықын, қалбағайлы,

Алды-арты бiрге келсе ерге жайлы.

Күлте құйрық, қыл түбi әлдi келiп,

Көтендiгi шығыңқы аламайлы.

Шiдерлiгi жуандау, бота тiрсек,

Бейне жел, тынышты, екпiндi мiнiп жүрсек.

Екi көзiн төңкерiп, қабырғалап,

Белдеуге тыныш тұрса, байлап көрсек.

Тығылмай әм сүрiнбей жүрдек көсем,

Иек қағып, елiрiп жүрсе әсем.

Шапса – жүйрiк, мiнсе берiк, жуан, жуас,

Разы емен осындай ат мiнбесем.

Бұл өлеңдi оқығаннан-ақ Сiз бiрiнен бiрi өткен, тың, тосын, жаратылысы бөлек, танымы ерек, бiрақ – соншалықты табиғи, соншалықты қазақы теңеулер мен эпитеттердiң, бейнелi сөздер мен метафоралардың ну қалыңына кiресiз де кетесiз. Ендi Iлиястың сыншы Күреңбай аузына салған Құлагер суретiн оқыңызшы:

Тәует бас, камыс құлақ, қуарған жақ,

Құлан жал, бұлаң мойын, қой жұтқыншақ.

Қоян жон, жазық жая, жауырынды,

Құс топшы, қос шынтағы калқыңқырақ.

Сiңiрлi, жер соғарлы аяғы тiк,

Түлкi төс, тазы тiзе, ит жiлiншiк.

Шашақиы, шақпақ еттi, аласа ұршық,

Құндыздық қалай бiткен құйрыққа дүп?

Қоқанның жiбегiндей жеңiл құйрык;,

Не қою, не болмаса емес ұйық!

Бұтының арасынан ел көшкендей,

Жамбастың басы делдек, куыс қолтық.

Шүйделi, шоқтығы ерек, шiдерлiгi,

Серке сан, желмаядай тiлерсегi.

Тау желiн тартса жұтқан талыс танау,

Тынысты кеңде жатыр кеңiрдегi.

Жүрсе де жаздай құры болмайды тоқ,

Кез жарым кесер баста кесiм ет жоқ.

Қалбаң бел, қалбағайлы, үңгiр сағақ,

Шапса — жел, мiнсе — жайсаң, тұрса - селсоқ.

Маңғұлдың мес аты емес тұғырынған,

Бұл таза швед, шотлан тұқымынан.

Жануар шапса — жүйрiк, мiнсе — берiк

Озбайды жүгiргенге жылқы мұнан?

Мұнда да тұнып тұрған теңеу, қаптап тұрған эпитет, қалың метафора! Байқайсыз ба, Iлияс Құлагердi бейнебiр, Абай өлеңi арқылы көз алдына елестеткендей. Қараңыз, Абайда:

Шоқпардай кекiлi бар, қамыс кұлақ,

Қой мойынды, қоян жақ, бөкен қабақ.

Iлияста:

Тәует бас, камыс құлақ, куарған жақ,

Құлан жал, бұлан мойын, қой жұтқыншақ.

Екеуiңде де қолданылған «қамыс құлақ» метафорасын былай қойғанда, бiрде эпитет, бiрде теңеу, ендi бiрде заттық мағынасында пайдаланылған «қой», «жақ», «мойын» сөздерi де бар-жоғы екi жолда, екi реттен қолданылып тұр ғой. Тағы үңiлейiк. Абайда:

Жерсоғарлы, сiңiрлi, аяғы тiк,

Iлияста:

Сiңiрлi, жерсоғарлы, аяғы тiк.

Сонымен бiрге, Абайда «күлте құйрық», Iлияста «жеңiл құйрық», Абайда «бота тiрсек» Iлияста «желмаядай тiрсегi», деген бейнелi сөздердiң бiр-бiрiмен туыстас мағынада қайталануы да Iлиястың Құлагер мүсiнiн сомдауда Абайдан кеп үйренгенiн көрсетсе керек. Тiптi, екi өлендегi аттардың мiнезi де бiр-бiрiне өте ұқсас.

Абайда:

Бейне жел тынышты, екпiндi, мiнiп жүрсек

Iлияста:

Шапса — жел, мiнсе — жайсаң, тұрса – селсоқ,

Абайда:

Шапса — жүйрiк, мiнсе — берiк, жуан, жуас

Iлияста:

Жануар шапса — жүйрiк, мiнсе — берiк.

Мiне, Абай мектебiнiң қуат-күшi. Мәңгi өлместей етiп Iлияс соққан Құлагер тұлғасында да құдыреттi Абай сөзiнiң өшпейтiн рухы мен таңбасы жатқан жоқ па?! Бейнебiр Iлияс Құлагер мүсiнiн соққанда Абайды көмекке шақырғандай...

Бiз бұл жерде толассыз жұмыс iстеп тұрған, мәңгiлiк жұмыс iстей беретiн Абай мектебi берген мың дәрiстiң бiр дәрiсiн ғана сөз еттiк.

22. ТАМЫРҒА ЕНIП, ҚАНҒА ҚҰЙЫЛҒАН СӨЗ

Абайдың ғұмыр бойы сөздi ұғатын «естi құлақты», «көкiрегi көздi» жан iздегенi белгiлi. Абай сөздiң құнын бiлген адам — өмiр мен дүниенiң де құнын бiледi деп үққан. Ол сөз ұқпайтындарды «көңiлсiз қүлақ — ойға олақ» деп бағалаған. Дүниенiң сыры мен қыры тек сөз арқылы ұғылатынына қатты ден қойған. Абай, сол дүниенiң кiлтiн ашар «көкiрегi сезiмдi», «көңiлiнiң көзi ашық» жан iздеп шарқ ұрған. Абай сөз ұққан адам – бәрiн де ұға алады деп ойлаған. Ол үшiн мiнез болу керек деген. Бiлiм мен сөздiң сауыты — мiнез деп бiлген. Сондықтан да ол «сыпыра жылмаң желбуаз» адам сөз ұға алмайды, сөздi ұғу үшiн «бойда қайрат», «ойда көз» болуы керек деп түсiнген. Абай, тiптi, сөздi ақылмен де емес, жүрекпен сезiну керек деген ғой. Мүмкiн, ол мұны айтқанда, сөздi жүрекпен сезiнбей, жан толқынысы, ой тебiренiсi болмайды деп ойласа керек.

Ақылмен ойлап бiлген сөз

Бойыңа жұқпас, сырғанар.

Ынталы жүрек сезген сөз

Бар тамырды қуалар.

Байқап отырсыз ба, Абай құдiретiмен сөз дегенiңiз жүрек арқылы тамырыңызға енiп, қаныңызға құйылып, сiздiң тiрлiгiңiздiң, болмысыңыздың қажеттi бiр құрамына айналып кеткен жоқ па?!

23. ОТАРШЫЛДЫҚ ОЙРАНЫ

Бiз бұрынырақ жазған «Қазақ қасiретi — Абай қасiретi» мақаламызда: «Абай халықты азаттық пен бостандыққа қарай алып шығу үшiн алдымен оны қараңғылықтың отарынан, надандықтың боданынан қүтқару керек деп ұқты», — деген болатынбыз. Солай екенiн бүгiн де қайталап айта отыра, бiз, әрине, Ресей империясы тарапынан болып жатқан отаршылдық озбырлықтарына Абай көз жұмып қараған деген пiкiрден мүлде аулақпыз. Абайдың әсiресе елдiң ынтымағын қақыратып, берекесiн туталақай етiп жiберген отаршылдықтың билiк жүйесiне қатты наразы болғаны белгiлi. Ол жүйенi Абай қазақ даласына лаң әкелген отаршылдық салған ойран ретiнде қабылдайды. Ол өзiнiң үшiншi сөзiнде: «... Малдан айырылғандар кебейсе, қыстауы босар едi деп, мен ананы кедей болса екен деп, ол менi кедей болса екен деп, әуелде iшiмiзбен қас санадық. Әрбiрден сон сыртымызға шықты, жауластық, дауластық, партияластык,. Осындай қастарға сөзiм өтiмдi болсын және де ептеп мал жиюға күшiм жетiмдi болсын деп, қызметке, болыстық билiкке таластық... Ол болыс болғандар өзi қулық, арамдықпен болыстыққа жеткен соң, момынды қадiрлемейдi, — өзiндей арам қуларды қадiрлейдi» деген ғой. Осы сөздерден-ақ Абайдың отаршылдықтың қазақ даласына орнатқан билiк жүйесiне деген жиiркенiштi көзқарасы көрiнiп тұрған жоқ па?! Елдiң ынтымағын бұзып, бiрлiгiн бүлдiрiп, ырысын шашып, құтын қашырып кететiн бұл билiк жүйесiнiң қалың жұрты қараңғылық қапасында жатқан қазақ халқы үшiн аса қатерлi, аса қауiптi екенiн бүкiл жан-тәнiмен, бар болмыс-бiтiмiмен сезiнген Абай: «Үш жылға болыс сайлаңды. Әуелгi жылы, «Сенi бiз сайламадық па?!» деп елдiң бұлданғандығымен күнi өтедi. Екiншi жылы кандидатпен алысып күнi өтедi. Үшiншi жылы, сайлауға жақыңдап қалып, тағы болыс боп қалуға болар ма екен деп, күнi өтедi. Ендi несi қалды?» – деп күйiнедi. Шынында да, қарақан басының камын ойлап кеткен жан елдiң жайын не қылсын. Елдiң бiрлiгiнiң тоз-тозын шығарып, татулығының туырлығын кесiп, ынтымағының ырысын төгiп, ауызбiрлiгiнiң шаңырағын ортасынынан түсiрiп кететiн болыстық сайлау сияқты құбыжық кұбылыстан қатты түршiгiп, шошынған Абай билiк басына келетiн адамның одан да «уездный начальник военный губернатордың назначениесiмен» болғанын қалайды. Амалсыздықтан қалайды. Өйткенi ол мұны сол тұста, елдi болыстыққа екiдай етiп таластырмай, бөлiнуден, бүлiнуден аман алып калар бiрден-бiр амал деп ойлаған. Өйткенi Абай сайланып болыс болғандардың да бар билiк, бар тiзгiнi жоғарыда отырған ұлыстардың қолында екенiн бiлген. Абай, егер «назначениемен» болыс болу тәртiбi енгiзiлсе, ең болмаса, ел екiдай болып таласпай, бөлiнбей, бүлiнбей қала ма деп үмiттенген ғой. Өйткенi ол сайланып болыс болғандар, бәрiбiр, орыс отаршылдарының айтқаңдарына көнiп, айдауына жүретiн, кез келген жез мұрт, жез түймелi қолын созса жеңiне, аяғын созса — балағына айналатынын ұққан. Оларды Абай:

Ұрысса орыс,

Елге болыс

Үйден үрген ит құсап,

– деп суреттейдi. Бұл – бiр адамның ғана емес, сол кездегi отаршылдық саясаттың дала сахнасына шығарған билiк жүйесiндегi барлық жанның қолжаулық бейшара бейнесi! Ал оңдай қолжаулық жанның, әдетте, «Пәле салып, андығаны өз елi болады». Сондай-ақ, өзiмiз мектептен бiлетiн:

Мәз болады болысың

Арқаға ұлық қакқанға,

Шелтiрейтiп орысың,

Шендi шекпен жапқанға,

— деген жолдардагы ұзақ уақыт бойы қанымызға сiңiп, бойымызға дарып кеткен мүсәпiр психологиядан, керек десеңiз, қазiр де арыла қойған жоқпыз. Еңдi мына көрiнiске қараңызшы:

Бiр кептiрмей терiмдi,

Күн батқанша далпылдап,

Етек кеткен жайылып,

Ат көтiне жалпылдап.

Оязға жетсiн деген боп,

Боқтап жүрмiн барқылдап.

Кейбiреуге таяғым

Тиiп те кеттi бартылдап.

Әрине, күнi кешеге дейiн бұл жолдарға бiз тап түрғысынан қарап келдiк. Ал шын мәнiне келсек, бұл жолдар — отаршылдық тұсында, күнi кешеге дейiн, билiк басында жүрген көп-көп азаматтарымыздың бейнесiн бар болмыс астарымен ашып көрсетiп берген жолдар ғой.

Қорыта айтар болсақ, қазақ даласын қан қақсатқан отаршылдық саясаттың ең қатерлi, аса қауiптi, өте зардапты билiк жүйесiн, яғни отаршылдықтың бет-бейнесiн Абай осылай көрген. Оның отаршылдықтың билiк, яғни ол жүйенiң ел арасына iрiткi салатын аса қатерлi екендiгiн көрсетiп берген сөздерi, тәуелсiздiк алған бүгiнгi күнде де, өз құнын жоймағанын үмытпағанымыз абзал. Өйткенi бiздiң кейбiр азаматтарымыз билiкке ие болу үшiн ұлт мүддесiнен гөрi жеке басының мүддесiн жоғары қоятын психологиядан арыла койған жоқ.

24. ТАБИҒАТ ПЕН АДАМ

Адам бойындағы мiнез-құлық, әрекет, болмыс-бiтiм және басқа да толып жатқан құбылыстар салдарын Абай көбiне-көп тәрбие мен тәлiмнен, заман мен уақыттан, қоғам мен әлеуметтiк ортадан iздестiрiп келгенi хақ. Ол адам болмысы тәлiм-тәрбиесiз, заман мен уақытсыз, қоғам мен әлеуметтiк ортасыз түзелiп шығады дегенге сенбеген. Ол бұл ойынан, тiптi, адамды осы құбылыстардың бәрiнен бөлiп алып, табиғатпен бетпе-бет жеке қалдырғанда да, ең болмаса, бiр сәтке болсын, бас тарта алмайды. Яғни табиғат бойыңдағы құбылыс пен адам бойындағы құбылысты салғастырып отырып та, адам болмысынан қоғамның, заманның, әлеуметтiк ортаның әсер-күшiн алып тастамайды. Бiздiң бұл сөзiмiзге, басқа өлендерiн былай койғанда, атақты мына екi-ақ шумағы куә:

Көкала бұлт сөгiлiп,

Күн жауады кей шақта.

Өне бойың егiлiп,

Жас ағады аулақта,

— дейдi Абай. Нағыз классикалық паралелизм. Табиғат пен адам үйлесiмдiлiгi. Табиғат пен адам бiрiнiң «бұлты сөгiлiп», бiрiнiң «өне бойы егiлiп» жылап тұр. Ал одан әрi ше? Одан әрi екеуi екi айырылады. Әлiгi үйлесiмiн тауып, бiрiн бiрi толықтырып тұрған (мейлi ол мұңды болса да) жарасымдылық кақ бөлiнедi. Оқиық:

Жауған күнмен жаңғырып,

Жер көгерiп, күш алар.

Мiне, жауып тұрған күн, яғни табиғат, жердi жаңғыртып, оған күш беретiн жасампаздық қуатқа ие болып шықты. «Көкала бұлты сөгiлген» табиғаттан мұң мен уайым көрмейсiз. Ал «өне бойы егiлген» адамнан ше?

Аққан жасқа қаңғырып,

Бас ауырып, iш жанар.

Ашық айтылып тұрмаса да, бұл жолдардың iшкi астарынан уақыт илеп, қоғам жаншып тастаған, әбден күйзелiс пен күйiнiшке ұшыраған адам болмысы көрiнiп тұрған жоқ па?!

25. АБАЙДЫҢ ЖҮРЕГI

Ақылдың Алатауы болып ойға шомып көк тiреген, қайғы мен қасiретке Қаратау болып қайрат көрсеткен дана Абай, бәрiбiр, ақылға да, қайратқа да сенбей, әдiлдiктiң бұйдасын кеудеде тыпыршып соққан беймаза жүрекке ұстатқаны белгiлi.

Абай өлеңдерiн оқып отырып, Абай жүрегiнiң дүние құбылыстарына селт ете түсер сергектiгiне, озбырлық пен қиянат көрсе, қып-қызыл шоққа қарылғандай безiлдеп қоя беретiн бәйектiгiне таң қалмасқа болмайды. Ол о бастан-ақ:

Жылытқан тұла бойды ыстық жүрек,

— деген ғой.

Абай тұла бойды жылытар «ыстық жүрек» дүниенi де жылытады деп бiлген.

Бiр байқағаным, Абай өлеңдерiн оқып отырып, Абай жүрегiнiң өмiрбаянын, дәлiрек айтсақ, Абай жүрегiнiң қайрат-қүшiн, оттылығы мен тектiлiгiн, толқынысы мен сiлкiнiсiн, асаулығы мен тегеурiндiлiгiн, өршiлдiгi мен тәкаппарлығын, бұрқанысы мен бұлалығын, наздылығы мен налалығын – бәрiн-бәрiн оқуға болады. Бiр сөзбен айтқаңда, Абай жүрегiнiң рухани кардиограммасы Абай өлеңдерiнiң iшiнде жатыр. Ол кардиограммамен, яғни Абай өлеңдерiмен танысқан кез келген адам Абай дертiнiң не екенiн бiрден-ақ айтып бере алады. Ол дерттiң аты — Қасiрет. Ол қасiрет ауруы Абайдың жүрегiнде. Ал Абай жүрегi – халық жүрегi. Ол өлмейтiн қуатпен соғып түр. Абай өлендерiн оқығанда, көп-көп қазақтың жүрегiнiң сыздап қоя беретiнi содан.

Абай жүрегi — өзiнiң қызығына емес, елдiң азабы мен бейнетiне жаратылған жүрек. Оны, ең алдымен, Абайдың өзi жақсы бiлген. Соңдықтан:

Iшем деп бейнет сусынын,

Асау жүрек алқынар, –

дейдi ол өз жүрегi туралы. Апыр-ау, асау жүрек, әдетте, ойын-думан, ләззат пен рахат немесе өрлiк пен ерлiк, батылдық пен бұлалық iздеп, соларды аңсамаушы ма едi? Ал Абайдын «асау жүрегi» «бейнет сусынын» iшуге асығады. Яғни Абай жүрегi азапты әрекет тiлеп тұр. Әрине, ол азапты әрекет — ол мен жердiң жолындағы азапты әрекет болса керек. Жүректi ар мен ұяттың мекенi деп бiлген Абай «жүректiң көзi ашылса, бүкiл әдiлдiк пен ақиқаттың көзi ашылады» деп ойлаған.

Дүниедегi бүкiл опасыздық пен сатқындықты, әзәзiлдiк пен аярлықты, қиянат пен қылмысты, өтiрiк пен өсектi, жалған мен жаланы, мұз бен шоқты, аяз пен аптапты Абай жалаңаш жүрегi арқылы өткiзген ғой. Тар кеудеде аласұрған жүрек осыншалықты қарама-қайшылық пен ауыртпалықты көтере алар ма?!

Жүрегiм, ойбай, соқпа ендi! –

деп оның дауысы шырқырап, содан кейiн:

Сорлы жүрек мұнша ауыр

Неге қатты соқтығар? –

деп үгiтiлiп сөйлеуi содан болса керек. Оның осы сәтте айтқан:

Сенiсерге жан таба алмай,

Сенделедi ит жүрек, –

деген сөзiнiң өзiнен қапа мен уайымға батып отырған ақынның дәрменсiз, корғансыз халi көрiнбей ме?! Дәрменсiздiк пен қорғансыздықтан касiрет ауруына шалдыққан жүрек – қандай жүрек болмақ? Оқып көрейiк:

Ауру жүрек ақырын соғады жай,

Өз дертiн тығып iшке, бiлдiре алмай.

Кейде ыстық тағы да қан басады,

Кейде бiр сәт тыншығар үн шығармай.

Өмiр мен өлiм арасындағы хал ғой бұл. Осындай халде тұрып та Абай айналасынан қуат, дәрмен күтедi. Ол:

Жаралы болған жүрекке

Дауа бер, жамап сынайын, –

дейдi. Солай етедi де. Өмiрдiң соққыларынан, тағдырдың тепкiлерiнен, қаскөйлiк пен қастандықтың оқтары мен шоқтарынан шұрқ тесiк, тiлiм-тiлiм болған қайран жүрегiн ұлы Абай жамап алып, қайтадан күреске салады. Оның:

Жүрегiм менiң қырық жамау

Қиянатшыл дүниеден, –

деуi сондықтан.

Қиянатшыл дүниеден қырық жамау болған Абай жүрегi Абай өлеңдерiнде әлi де соғып тұр. Ол жүрек көзге көрiнбейтiн талшықтар арқылы бiздiң бойымыз бен ойымызға, қанымыз бен жанымызға, санамыз бен пайым-түсiнiгiмiзге елдiң қасiретi мен қайғысын, құяды. Ал халықтың арманы мен үмiтiн бойы мен ойына, қаны мен жанына, санасы мен пайым-түсiнiгiне құйып алған адам шын адам ғой. Шын қазақ қой.

26. КӨЖЕКБАЙ МӘҢГIЛIК ТАҚЫРЫП ПА,

МӘҢГIЛIК ТАҚЫРЫП ЕМЕС ПЕ?

Бiздiң бұл сұрақты қойып отырғанымыз тектен тек емес. Қазiр сыншысы бар, сыншы емесi бар, реттi-ретсiз, мәңгiлiк тақырып және мәңгiлiк тақырып емес деген ұғымдарға тым үйiрсек болып алды. Олардың түсiнiгiнде, мәңгiлiк тақырыптар дегенiмiз – аспан, ауа, жер, су, адамгершiлiк, имандылық, махаббат, замана, уақыт, т.б. Ал мәңгiлiк емес тақырыптар дегенiмiз – өмiрдегi жеке бiр құбылыстар, майда қарекеттер, үсақ адамдар, күйкi тiршiлiк пен кiшкентай мәселелер. Яғни олар бүгiн бар да, ертең жоқ, науқаңдық немесе бiр сәттiк қана деп үғылады. Осылай ұғылып қойса да ештеңе емес, олардың қабылдауынша, мәңгiлiк тақырыпты жазған ақындар – шын ақындар, ал тарихи салмағы, заманалық орны жоқ құбылыстар мен адамдарды жазғандар — әншейiн қара көбейтушiлер ғана. Сонда қалай, Абай жазған Көжекбай мәңгiлiк тақырыпқа жатпай ма? Ол бар болғаны, Абайдың сөзiнiң нәрi жоқ, дәйексiз замандасы ғана болғаны ма? Яғни ұсақ адам, ұсақ тақырып болғаны ғой. Ал олай болса, ол өлең неге осы уақытқа дейiн оқылады? Неге? Онымен тағы да жақынырақ танысып көрейiкшi:

Көптен тату кимасың,

Басыңа жұмыс түскен күн,

Татулықты бұрынғы

Не қылып ол ойласын:

Ашып берер жауыңа

Өзi көрген қоймасын.

Осындай опасыздыққа барған «көптен тату қимасың» өзiнiң бұрынғы «ескi досын көргенде» не дейдi екен:

Есебi жоқ ант iшiп,

Аруақ, кұдай айтысып,

Сыр алғалы айттым деп,

Жауыңды алдап кайттым деп,

Құдайдан қорықпай, антұрған,

Иман жүзiн тоздырар.

Бiз бұл жолдар арқылы Абай заманындағы сатқын, әзәзiл, Көжекбаймен ғана емес, осы қазiр қасымызда жүрген, ал ертең балаңмен, немерелерiңмен замандас болатын көжекбайлармен танысып отырмыз ғой. Мұндай атаңа нәлет алаяқтар бүгiн мүсәпiр болса, ертең кiсәпiр. Сондықтан да олар:

Жау көп болса басыңда,

Бiрi қалмас касыңда.

Ал «оңалып егер алсаңыз»:

Пәленшенi ұрам деп,

Түгеншенi кырам деп,

Таршылықта қайраңдап,

Кеңшiлiкте ойрандап,

Көп батырға калдыңыз.

Бiр сезбен айтқанда оңдай жан:

Күн жауганда қойныңда,

Күн ашықта мойныңда.

Бейнебiр Абай өзiнiң қасында ғана емес, бәрiмiздiн қасымызда жүрген Көжекбайды жазған секiлдi. Сонда опасыз, күйкi, ұсақ жан Көжекбай мәңгiлiк тақырыпқа жата ма, жатпай ма? Оған еңдi жауапты өзiңiз берiңiз.

27. ҚАЙҒЫЛЫДАН ДӘРМЕН КҮТКЕН

Қайғының қара бұлтын жамылып, қасiреттiң қара тасын арқалап, мұң мен наланың мұнарына малтыққан Абайдың жүрегiне шемен болып қатқан шерiн айтатын серiктесi, қуат жинап, күш алар тiрегi не дейсiз ғой? Оған жауап бiреу-ақ. Өз халқының қасiретi мен қайғысынан жаратылған Абайдың шер тарқатар серiктесi де, күш алар тiрегi де басқа емес, сол – Қайғы, Қасiрет, Мұң, Нала, Азап. Бұл ұғымдарсыз Абай өмiр сүре алмайды. Дәлiрек айтсақ, Абай үшiн адам болмысына қатерлi (бiздiң түсiнiгiмiздегi) бұл ұғымдар – ауа, су сияқты аса қажеттi тiршiлiк көздерi. Ол:

Тiрiлтiп өткен күңдi, тағы шөлдеп,

Осы күндi күн демес карғап, мiңдеп —

Кейде тiлеп бақ пенен тағы тыныштық,

Кейде қайғы, азапты тағы да iздеп, –

дейдi. Көрдiңiз бе, бақ пенен тыныштықты қалай iздесе, қайғы менен азапты да солай iздейдi.

Мен өз басым бұл дүниеде бақ пенен тыныштықты iздегендей қайғы менен азапты да дәл сондай, рухани қажеттiлiк ретiнде iздейтiн бiр де бiр ақынды бiлмеймiн. Бұл ретте ол ұлы философтар Шопенгауэрмен, Ницшемен көбiрек үндес. Мәселен, Шопэнгауер қайғыны адамдық қасиеттiң негiзi, яғни «имандылықтың серiппесi» деген. Тек қайғысы бар адам ғана басқа адамның жан дүниесiне түсiнедi деп ұққан. Ал Ницше қайғыны адам болмысының ұлы қасиетi деп бiлген. Олай болса, «адамды сүй» деп өсиет еткен Абайдың қайғы мен азапты iздеуi, шын мәнiңде, рухани қажеттiлiктен туған табиғи занды құбылыс болса керек. Әрине, бұл ойын ол әлiгi ұлы философтардың шығармаларын оқып барып айтты дей алмаймын. Бұл жерде, сөздiң ретi келiп тұрғаңда айта кететiн нерсе, кейiнгi кезде Абайдың дүние танымының кендiгiн, оқу-бiлiмiнiң молдығын дәледдеу үшiн оның сөздерiнiң бәрiн, реттi-ретсiз, өзiнен бұрын өткен ғұламалардың сөздерiмен салыстыра қарастыру кебейiп барады. Бұл, егер науқанға айналып кетсе, катерлi құбылыс. Оның үстiне, бiздiң қолымызда әлiгi философтардың шығармаларын Абай оқыған деген дәйектемелер жоқ. Бiздiң пайымдауымызша, бұл кесек ой оның ұлы тұлғасының өзiнен өсiп шықкан ой болса керек. Бұны Абайдың өзi ашқан ұлы жаңалығы, өзi ашқан ұлы батылдығы деп ұққан жөн. Тағы да ол:

Көзiме жас бер, жылайын, –

дейдi. Сiз өмiрiңiзде «жылап отырмын», «жылап жүрмiн», «жылап келемiн», «жылаумен өтемiн» деп өлең жазған ақындардың талай-талайын оқығаныңыз сөзсiз. Олардан амалсыздық, дәрменсiздiк сезiлетiн. Ал Абайдың «көзiме жас бер» деген сөзiнен рухани қажеттiлiк сезiлiп тұрған жоқ па?! Бiздiң бұл сөзiмiзге иланғыңыз келмесе, келесi өлеңге көз жүгiртейiк. Қайғысыз жанға ғұмыры сенiп көрмеген Абай:

Қайғысыздың бәрi – асау,

Бiзге онан пайда жоқ, —

дейдi.

Содан болса керек, ол:

Канжүректi кайғылы-ау,

Қайрыла кет сен маған, –

дейдi.

Абай қайғылыдан ғана серiктес, қайғылыдан ғана тiрек тауып, дәрмен iздеген.

28. ӨМIР ХАҚЫНДА

Абай өмiр туралы өкiнiшпен сөйлейдi. Бүкiл ғұмыры қаратүнек надаңдықпен, алтыбақан алауыздықпен, күл шашқан өтiрiкпен, күйесiн жаққан жаламен, дарақы даңғоймен, алақұйын әзәзiлмен, қан ұрттаған қиянатпен, жанын жалдаған арсызбен, табансыз, тұрлаусызбен — бәрi-бәрiмен арпалысып өткен Абайдың өмiр туралы өкiнiшпен сөйлеуi занды болса керек.

Сағаттың өзi ұры шықылдаған,

Өмiрдi бiлдiрмеген, күнде ұрлаған.

Тиянақ жоқ, тұрлау жоқ, келдi-кетгi,

Қайта айланбас, бұрылмас бұлдыр заман.

Байқайсыз ба, Абайдың өкiнiшi аса зор-ау. Әне жерден бiр алып, мына жерден бiр жұлып, бiрiн бiрi талап, бiрiн бiрi қанап, бiрiн бiр тонап жаткан тiршiлiк иелерi ғана емес, шықылдаған сағаттың өзi де, яғни уақыттың өзi де ұры...

Абай өткен күндi қалай қарастырса, келер күндi де солай қарастырады.

Көк тұман — алдыңдағы келер заман,

Үмiттi сәуле етiп көз көп қадалған.

Көп жылдар көп күндi айдап келе жатыр,

Сипат жоқ, сурет те жоқ, көзiм талған, –

дей келiп:

Ол күндер — өткен күнмен бәрi бiр бәс,

Келер, кетер, артына түк қалдырмас, –

дейдi. Оның «iшiм толы у мен өрт» дейтiнi де осы тұс. Iшi у мен өртке толы адам өкiнбей, өксiмей тұра алар ма? Бiрақ Абай өмiрден қанша көңiлi қалып, қанша жүрегi шайлықса да, одан мүлде түңiлiп, баз кешiп кете алмайды. Ол қайта-қайта өмiр, уақыт туралы тұнжырап тұрған тылсымға шомып, тұнғиық ойға батады:

Көлеңке басын ұзартып,

Алысты көзден жасырса,

Күндi уакыт қызартып,

Көкжиектен асырса;

Күңгiрт көңiлiм сырласар

Сұрғылт тартқан бейуақка.

Төмен қарап мұндасар,

Ой жiберiп әр жаққа.

Өмiр, уақыт туралы сөзбен салынған неткен ұлы ғажап полотна! Алысты көзден жасырып, басы ұзарып бара жатқан Көлеңке мен көктегi Күннiң өзiн қызартып, көкжиектен асырып тастаған Уақытты көз алдыңызға елестетiңiзшi. Бейнебiр ұлы кеңiстiк үстiнде төрт ұлы құбылыс қана қалған сияқты. Оның үшеуi — Көлеңке, Күн, Уақыт — бiр-бiрiмен әрекетке түсiп жатқандай да, ал төртiншi құбылыс — Абай соларды бақылап тұрғандай. Бiрақ ол ұлы кеңiстiкте өтiп жатқан ұлы әрекеттердi сырттай емес, iштей бақылаушы. Өйткенi көкжиектен асып кеткен Күнмен бiрге оның көңiлi де күңгiрт тартты. Күңгiрт көңiл сұрғылт тартқан бейуақпен сырласып өткен өмiр өкiнiшi! Ол өкiнiш «өңкей уды жиып ап, жүрекке себедi»...

Мен өз басым, осы өлендi оқыған сайын, күңгiрт тартқан ұлы кеңiстiк iшiнде иық тiрестiрiп, Уақытпен сырласып, Өмiрмен мұңдасып отырған Абайдың алып тұлғасын көргендей болам

АСТАРЫ ҚАТПАР-ҚАТПАР

«СЕГІЗ АЯҚ»

Кейiнгi кезде, Абай туралы сөз болса-ақ, көп адамның аузынан «бiз Абайды танып-бiлiп жатқан жоқпыз» деген сөз жиi шығатын болып жүр. Кiм-кiмдi де бет қаратпай мошқап тастайтын, кiм-кiмдi де жерге тыққандай тұқыртып жiберетiн бұл сөзге қарсы бас көтерiп сөйлеуге, неге екнiн бiлмеймiн, жұрттың бәрi дерлiк дәрменсiз. Алғашқы кезде қайта-қайта айтылатын бұл пiкiрге «әйтеуiр айтыла салған сөз шығар, арғы жағында Абайды танып, бiле түсейiк деген ақ ниет, жақсы тiлек жатыр ғой» деп, мән бермей жүрдiк. Кейiннен бұл пiкiр, көзi қарақты, көңiлі ояу адамдардың емес, iлiмi күмәндi, бiлiмi күдiктi әлдеқандай кездейсоқ бiреулердiң аузынан айтыла берген соң жүйкеге тиетiн болды. Бара-бар бұл пiкiр, жұрттың санасына әбден сiңгенi сондай, қоғамдық пiкiрге айналып кеттi. Ендi мен, өз басым, осы пiкiрдi естiген сайын, соңғы жылдары үлкен үрдiске ие болған, Абайды танып-бiлу қозғалысынан туған танымдық-тағылымдық, ғылыми-сараптамалық, ғылыми зерттеу еңбектерiн былай қойғанда, арғысы алып Мұхтар Әуезовтiң, бергiсi классик Тәкен Әлiмқұловтың әруақтарынан ұялатын болдым. Апыр-ау, деймiн, «Абайды танып-бiлiп жатқан жоқпыз» деп қылышпен шапқандай үзiлдi-кесiлдi пiкiр айтуға, басқаны елеп-ескермесе де, сол кiсiлердiң әруақтарынан именсе қайтедi. Егер Абайды Мұхтар Әуезов танып-бiлмесе, оның қатпар-қатпар қазынасын ашып, зерттеп-зерделемесе, әдебиетiмiздiң, тек әдебиетiмiздiң ғана емес, бүкiл рухани кеңiстiгiмiздiң алтын дiңгегi, айдын шалқары болып саналатын оның теңдессiз ұлы эпопеясы тек бiздi ғана емес, дүниенiң төртбұрышын түгел тамсандырмас едi ғой. Егер Абайды Тәкен Әлiмқұлов көз майын тауысып, әр сөзiне шұқшиып, ой елегiнен өткiзiп танып-бiлмесе көңiлiнiң көзi бар қазақтың бәрiн тәнтi еткен «Жұмбақ адамы» дүниеге келмес едi ғой.

Сондықтан, құдайға мың мәрте шүкiр дейiк, Абайды шамамыз келгенше, күш-қайратымыз жеткенше танып-бiлiп жатырмыз. Бiрақ Абай таныған сайын түбiне жеткiзбейтiн терең, бiлген сайын басын шалдырмайтын биiк қой! Абайдың Абайлығы дәл осында: оның таныған сайын тереңдей беретiндiгiнде, бiлген сайын биiктей түсетiндiгiнде!

Егер бiз Абайды танып-бiлу жағын сөз етер болсақ, онда оның дәл осы көзқарас тұрғысынан қарап сөз еткен жөн. Өйткенi Абай әлемi – мына дүниенiң өзiндей тылсым, мына дүниенiң өзiндей жұмбақ ерек әлем. Ол әлем қайта-қайта қадалып оқыған сайын жаңғырып-жаңарып, оның сөздерiн көңiлiңе тоқыған сайын молайып, байи беретiн әлем. Бiздiң жер асты қазына байлықтарымыздың көздерi, яғни табиғи ресурстарымыз, оның қоры қаншама мол, қаншама көп болса да, түптiң түбiнде сарқылып таусылмақ, ал халық жасаған ұшан-теңiз мұра мен Абай бастаған рухани тұлғаларымыз дүниеге келтiрген рухани ресурстарымыз ешуақта сарқылып таусылмақ емес. Әрине, мен бұл жерде ол қазынаның тек көлемiн ғана айтып отырған жоқпын, оның орасан зор рухани қуаты мен қайратын айтып отырмын.

Әрине, егер бiз Абайдың ұланғайыр әлемiн, сол ұланғайыр әлемнiң ауа райын, қас-қабағын, болмыс-бiтiмiн, лебi мен демiн танып-бiлiп жатқандарымызды ойымызға құйып, бойымызға сiңiре алмай жатырмыз десек, онда сөз басқа. Абай әлi де өкiнiшке орай, өзiнiң толық мағынасындағы ұлттық идеямызға тiптi ұлттық идеологиямызға айнала қойған жоқ. Әлбетте, ұмтылыс бар, ниет бар. Бiрақ жүйелi әрекет жоқ.

Сөз ретi келгенде айта кетейiк, бiз көбiне көп санамызға таяныш етер ұлттық идеямыз жоқ, ойымызды байлар ұлттық идеологиямыз жоқ деп жатамыз. Дұрыс-ақ. Солай бола тұра, егер бiз ұлттық идея, ұлттық идеология деген аса қастерлi, аса қасиеттi ұғымдарды әлдеқандай бiр кiсiлердiң бас қосып бiрiгiп жасаған, қатып-семiп қалған ресми тiлмен кiрпiш құсатып қалап шыққан стандартты тұжырымдама деп ұқсақ, онды бiз қатты қателесемiз. Өйткенi бiздiң бүгiнгi де, ертеңгi де ұлттық идеямыз, ұлттық идеологиямыз – өзiмiздiң рухани кеңiстiгiмiздегi аса қасиеттi, аса қастерлi рухани қазына байлықтарымыз болу керек. Шүкiр, бүгiнде, құдай оңдап осы бағытқа бет бұра бастағандаймыз. Дүниеге «Мәдени мұра» бағдарламасы келдi. Ендi бұл бағдарламаның, қары ерiген кезде ғана таситын шолақ сайдай шолтаң ете түспей, барынша кең, барынша қуатты, барынша арналы ағысқа ие болғанын қалар ек.

Әлбетте, бұл тұста да Абайға қайта-қайта үңiлу, оны бүгiнгi күнмен ұштастыра қайта-қайта зерделеу, онымен сұхбаттасып сырласу, iшiңе шемен боп қатқан шерiңдi ағытып мұңдасу, жаныңды жегiдей жеген қасiретiңдi айтып шағыну, одан санаңды сарсаңға түсiрiп, ойыңның ойранын шығарып жатқан сүңгiдей суық, қанжардай қатерлi сұрақтарға жауап iздеу, сол арқылы қашан қарасаң да қабағынан қар жауып, кiрпiгiне мұз қатып тұратын мына қатыгез қатал заманның табиғатын түсiну, онсыз да ширығып тұрған жүйке талшықтарыңды бiр-бiрлеп бытырлатып үзiп, онсыз да қанжылап тұрған жүрегiңдi одан сайын қанжылатып шабақтап жатқан сұрқия тiлектi, зымиян ниеттi әрекеттердiң түп-тамырын қарастыру процесi бiр сәт те толастамақ емес.

Көп адам секiлдi мен де, мына ақ құйын аласапыран дүние өзiнiң тосын сұрағымен тосылдырып, тiптi тоқыратып тастағандай болса, немесе бұйдасыз бейдауа тiршiлiктiң, бiрде алдын, бiрде артын берiп, қысқа күнде қырық рет құбылып шыға келетiн берекетсiздiгiнен безiнгендей болғанда алдымен Абайды қолға алам. Алдымен оқитыным «Сегiз аяқ».

* * *

«Сегiз аяқ», оқыған сайын, бiрде шоқ басып алғандай шошындырып, от жалап алғандай күйдiрiп, ендi бiрде мың-мың су жыландай сумаңдаған суық жел қойын-қоншыңды түгел аралағандай тұла бойыңды түршiктiрiп бара жатады. Етiңдi иленген терiдей езiп, сүйегiңдi балғамен ұрғандай шатынатып шағады. Iшiңдi жалап, терiңе сыймай бара жатқан ашу-ыза күйiгiн басу үшiн қара мұзды тiсiң сынғанша қашырлатып шайнап, ақ қарды ұртың толғанша қарпып асағың келедi. Миың тозаңға, санаң шаңға толып кеткендей меңiреу дағдарысқа түсiп мең-зең хал кешесiң. Абайдың өзi айтқандай «басың сандалады». Бiрде өрт жанында тұрғандай ысисың, бiрде жел өтiнде тұрғандай тоңасың. Қалай болғанда да салғырт оқи алмайсың. Абайдың ең бiр ұлы қасиеттерiнiң бiр осында! Өзiн оқыған адамды салғырттық құрсауынан суырып алатындығында!

Ол өлең «Алыстан сермеп, жүректен тербеп, шымырлап бойға жайылған» деп соншама бипаз байыппен, соншама сабырлы байсалмен бастала тұра, сәлден кейiн сенi қазақ халқының қасiретi мен қайғысының, опынысы мен өкiнiшiнiң, мұңы мен зарының қалың ну жынысына кiргiзiп жiбередi.

Ең бастысы, тоғыз қабатты, тоқсан иiрiмдi бұл рухани толғау Абай өмiр сүрген заман лебi, уақыт демi жайлы ғана емес, сен өмiр сүрiп отырған дәл бүгiнгi тiршiлiк жайлы алғаусыз сұхбаттасып, оны армансыз таразы-талқыға салып, сенiмен ең жақын тамырлас-тектес жақыныңдай, ең құрсақтас-қандас туысыңдай сырласып, мұңдасады.

Ол өлең сенiң iшiңнiң түпкi бiр қалтарысында күл астына көмiлiп қалғандай көмескi тартып бара жатқан шоғыңды жел боп үрлеп қайта тұтатып, жаныңды жегi құрттай жеп, қаныңды жебiр-бәледей iшiп жатқан шер мен шеменiңдi шығарып алады.

Абайдың ең ұлы күрестерiнiң бiрi, кезiнде арнайы тоқталғанымыздай, тұтас бiр халықты тар қапаста қамап, айы ауып, жұлдызы сөнiп қалған, яғни бағдарсыз түттей түнекпен тұмшаланған қараңғылықпен, надандықпен күресi. Қызық үшiн де емес, келемеж үшiн де емес, әрине. Халқын алқымынан алып, мойнын қылғындырып буып тұрған надандықтың бұғауынан, аяғын аттатпай қысып, сүйегiне дейiн қиып тұрған надандықтың кiсенiнен, көзiн көлегейлеп тұрған надандықтың пердесiнен құтқару үшiн. Халықтың көзi ашылмай, көкiрегi оянбай қандай да бiр жаңа өрiс, қандай да бiр көкжиек ашылмайтынын бiлгендiктен.

«Сегiз аяқта» да Абай «Өткiрдiң жүзi, кестенiң бiзi, өрнегiн сендей сала алмас», деп «толғауы тоқсан кызыл тiлдiң» құдiрет-күшiн айтқан бойда-ақ, алдымен сол өзiнiң халқының ежелгi қас жауы, қаскөй дұшпаны надандықпен, «не сен, не мен» дегендей бетпе-бет, қоян-қолтық кеп артқа қаратпайтын ашық шайқасқа түседi. Тұла бойын бұрқ етiп көтерiлген ыза буып, жан-жүрегiн лақ етiп ақтарылған ашу қысып жiбергендей жерiне жеткiзiп, өңменiнен өткiзiп тұрып «басында ми жоқ, өзiнде ой жоқ күлкiшiл кердең наданның» дейдi Абай.

Бiз көбiне көп надан адамды қой аузынан шөп алмайтын момын, бетегеден биiк, жусаннан аласа жуас, қазыққа байламай-ақ қалай жүндесең де, ағашқа кермей-ақ қалай илесең де көне беретiн сорлы, жiгер дегеннен жұрдай, қажыр дегеннен мүлде ада бейшара көремiз. Абайдың айтып отырғаны ондай сорлы,ондай бейшара надандық емес. Өйткенi ондай сорлы, ондай бейшара надан ешуақта да «күлкiшiл кердең» бола алмайды. Ондай надандықпен Абай күреспес те едi. Яғни, Абайдың айтып отырғаны әлдеқайда қауiптi, тiптi қатерлi надандық.

Басында баянды ой жоқ, дүниеге одыраң-одыраң қарап, кекiрелеп сөйлеп, кеудесiмен қағып кетердей кердең-кердең басатын надандық қай-қай заманда да болған, олар бүгiн де бар. Абай бұл жерде қаншама одыраңдап, қаншама кердеңдесе де қарақан басынан аса алмайтын, халқының қамын күйттеуге қауқары жетпейтiн миғұланы, жерiнiң тағдырына жаны күйiп көрмеген малғұнды айтып отыр. Ондай жан елi мен жерiнiң қамы үшiн қамығып налып, елi мен жерiнiң тағдыры үшiн қабырғасы қақырап сөгiлмек түгiлi, қайта әлдекiмдердiң қолындағы елi мен жерiне қарсы лақтырылатын тасқа, елi мен жерiне қарсы атылатын оққа айналып шыға келуi мүмкiн. Ондай жан әлдекiмдердiң қалай сiлтесе солай шабылатын айбалтасы, қалай ұрса солай қадалатын сүңгiсi. Яғни ондай жан өз елiнiң емен-дiңгегiн айбалта боп кесуден, өз елiнiң жүрегiне сүңгi боп қадалудан тайынбайды. Өйткенi «басында ми жоқ, өзiнде ой жоқ» ондай жан «көп айса көндi,жұрт айтса болды» принципiмен ғана тiрлiк етедi. Не нәрсенi де өзiнiң қауашағына салып ой елегiнен өткiзуге қабiлетсiз, өз ақылына салып таразылауға қауқарсыз, тобырлық психологиямен ғана өмiр сүретiн ондай жан – қатерлi жан.

Ондай жанның қатерлiгi сонда, ол, ең алдымен, өз ұлтына күш көрсетiп, өз ұлтын көзге iлмей, оған менсiнбей қарауында.

Бiз, сонау бала кезiмiзде-ақ, ауылымызға астанадан келген кейбiр апайлар мен әжейлердiң өзге тiлде шүлдiрлеп жүрген балалары мен немерелерiн көрсетiп, «бiздiң бала қазақша бiлмейдi» деп аса зор мақтанышпен, аса зор тоқмейiлсумен сөйлеп, айнала жұртқа танауларын шүйiрiп қарағандарын талай-талай көргенбiз. Иә, көкiрек көзi көрсоқыр болған соң-ақ қиын ғой.

Кейiнде қуғын-сүргiнге түсiп, елiнен, жерiнен көшiрiлiп, бiздiң жерiмiзге эшалон-эшалон болып төгiлген түрiктер мен шешендердiң балалары өз мектептерi, жөндi ортасы болмаса да,/ бiразы бiзбен бiрге оқыды/ өз тiлдерiнен бас тартқан жоқ. Не деген дiлдерi берiк халықтар!Үзiлiс кездерiнде бiр-бiрiмен тек өз тiлдерiнде сөйлесiп жататын. Ендi бүгiн сол бiзбен қатар оқыған түрiктер мен шешендердiң балалары мен немерелерi де, өздерiнiң ұлттық мектептерiн көрмей-ақ, өз тiлдерiнде еркiн сөйлеседi.

Ал бiздiң бiразымыздың иiмiз жетiм қозының терiсiндей жұмсақ болып шықты. Өз жерiнде, өз елiнде отырып-ақ кiсәпiр идеологияға шұғыл көнiп жүре бердi. Ал иi жұмсақтың «бойда қайраты, ойда көзi» бола бермейдi.

Қанша тәуелсiздiк алдық, ендi дербес елмiз деп көкiрегiмiздi кергенмен көп-көп қандастарымыз сол идеологияға есi кеткенше иланып, әлi күнге iшiне жүн-жұрқа тығылған сол идеологияның тұлыбына қарап мекiренедi.

Кейде баз бiр адамдар, мiнайы бiр себептермен, өзiнiң итiнен құтылу үшiн оны алыс қиырға апарып тастамайтын ба едi. Бiрақ иттiң қожасына берiлгендiгi сондай, ол бәрi бiр сол алыс қиырдан иесiн iздеп келiп жатады ғой. Бiздiң де бойы мен ойын надандық жайлап алған қандастарымыздың сол бiр идеологияға деген сенiмi – дәл сондай иттiк сенiм. Яғни, қожайынсыз өмiр сүре алмайды. Көз алдын тұтып тұрған иттiк сенiм пердесi дар еткiзiп жыртып тастауға ондай жанның қайраты жетпейдi.

Бәле-жаласы өзiмен кеткiр Кеңес өкiметi кезеңiн былай қойғанда, азат елмiз деп отырған бүгiннiң өзiнде жаңа туған нәрестелерiнiң есiмiн «Клинтон», «Буш» деп қойып жатқандар да солармен кiндiктестер.

Мен өзiмнiң бiр аулада тұратын орыс тiлдi замандасыма осы бiр жайсыз құбылысты айта отырып, Америкаға барып орын теуiп жатқан қытайлықтар өздерiнiң аты-жөндерiн ешуақта өзгертпейдi екен дедiм. басқа ұлт өкiлдерi өзгертедi, ал олар өзгертпейдi. «Какая глупость» дедi әлгi замандасым мырс етiп. Мен алдында ол қай құбылысты «надандыққа» балап отыр деп бетiне сынай қарап ем, сөйтсем ол қытайлықтардың аты-жөндерiн өзгертпейтiнiн меңзеп отыр екен. Апырай, десейшi, ұлт үшiн тiл мен дәстүрге тас керең, көр соқыр надандықтан өткен қатер жоқ екен-ау!

Бiр тал шашқа iлiнiп, қыпылдаған қылыш жүзiнде тұрған ұлтының тағдырын ойламайтын жерде көп дүрмек пен тобыр елеусiз нәрсе үшiн елiре екiленiп, түкке арзымайтын нәрсе үшiн егесе текетiресiп, яғни «таласып босқа» өмiр сүрмек.

Сондай-сондай екiленулер мен текетiрестердi көргенде, менiң есiме ертеректегi бiр оқиға түседi. Тезек терiп жүрген екi әйел айдалада жатқан бiр жапаға таласып қалған ғой. «Бұл менiң сиырымның жапасы» дейдi бiрiншiсi. «Жоқ, бұл менiң сиырымның жапасы» дейдi екiншiсi. Не керек екеуi сол жерде ұстасып, сонан кейiн шаштасып, ақырында бет тырнасып қызыл ала қан болады. Бүкiл бiр ауыл дүрлiгедi. Әңгiме сотқа дейiн барады. Сондағысы, айдалада жатқан, қоңыз екеш қоңыз да қараудан қалған, кеуiп қалған жапа үшiн!

Жұртының бүгiнiн, елiнiң ертеңiн, жерiнiң арғы күнiн ойлап басын да қатырмайтын, балтырын да сыздатпайтын, екi көзi тесiрейiп, есiнен адасқандай ындыны құрып, бар көргенi де, бар бiлгенi де дүние-боқ боп, тiптi сол үшiн бiр-бiрiн отқа да байлап берiп, жан берiсiп,жан алысып жатқан адамдарады көрген сайын әлiгi «жапа» оқиғасы ойыма сап ете түседi.

Осындай осындай талай сорақы құбылыстарды көзiмен көрiп, басынан өткiзген Абай күйiнiп-күйзелiп тұрып «қор болып, құрып барасың» деген ғой.

Әрине бұл жерде «нағашым менi құрметтеп, есек мiнгiздi» деп қос санын қоса шапаттап, бөркiн аспанға атып, есi кеткенше елiрiп қуанатын, тұрқы бiр тұтам, кiсiлiк тұрпаты мiскiн, тексiз надандықты әңгiме етiп, ауыз ауыртып жатудың қажетi жоқ. Абай өзiнiң қара сөзiнде «қазақтың жауы – қазақ» дей тұра, «сегiз аяқта» «бiрiңдi қазақ, бiрiң дос көрмесең iстiң бәрi бос» деп, сенiң кеудеңе сұқ саусағын қадап тұрып, қабағынан қар жаудырып тұрып қатал үкiм айтады. Тағы да оны кешегi өзiнiң заманына ғана емес, бүгiнге, яғни сiз бен бiз өмiр сүрiп отырған заманға да қаратып айтып тұрғандай.

Олай демей, не дерсiң! Кеше ғана емес, бүгiнде қазақ пен қазақтың арасын бiрiкпестей етiп ажыратып, бiр-бiрiне кiрiкпестей етiп бөлгiсi келетiндер барған сайын, бейне бiр өшi кеткендей өршеленiп бара жатса! Олар сiз бен бiздi, яғни қазақты патшалық Ресей тұсында болыстық сайлау арқылы ру мен ру арасына жiк салу арқылы алауыз етiп құртқысы, Кеңес өкiметi тұсында интернационализм идеясымен улап, дiл мен тiлдi жою арқылы жоқ еткiзгiсi келсе, ендi бүгiн планетаарлық, яғни жаһандану процесi арқылы ту-талақай етiп жiбергiсi келедi.

Жақында ғана бiздi бөлiп, екi жар етiп айтыстырып-тартыстырып қоюға құштар пиғылдағы газеттердiң бiрi «МК»-дан/«Московский комсомолецтен»/ «Бiз Мәмбет деп кiмдердi атаймыз?» деген iрiткi мақала оқыдым. Бәрiн мысалға келтiрмей-ақ қояйын, тек бiр үзiндiсiмен ғана таныстырайын. Газет тiлшiсi Әлия Мәмбетова дегеннiң сұрағына /фамилиясы әдейi адастыру үшiн қойылған жалған болу керек/ Әнуар деген бизнесмен /оның да есiмi жалған болуы әбден мүмкiн/ былай дейдi:

– Қазақ қоғамында мәмбетизм деген проблеманың неге туғанын бiлесiң бе? Өйткенi қазақтар – сирек кездесетiн сирек ұлт. Бiр ұрпақ кезеңiнде үш формацияны бастан кешiрдiк: феодалдық-рулық құрылым, коммунизм, капитализм. Қарт ұрпаққа жататындар бүгiнге дейiн өз ата-бабаларымен қалай көшiп-қонып жүргендерiн жақсы бiледi, ал олардың балалары қазiр зауыт, газет, параходтардың қожайындары...

... Прогрессивтi қазақтар патрихалды қазақтарды мәмбеттер, ал патриархалды қазақтар прогрессивтi қазақтарды мәңгүрттер дейдi. Мәмбет, мамба, мамбик – қараңғылар. Ал мәңгүрт – өздерiнiң шыққан тегiн бiлгiсi келмейтiндер. Бұл Шыңғыс Айтматовтың айтуы бойынша. Ол өзiнiң романында адамды тiрi өлiкке, яғни құлға айналдырған оларды мәңгүрттер деп атаған.

– Сен өзiңдi мәмбеттерге жатқызасың ба, әлде мәңгүрттерге жатқызасың ба?

– Өкiнiшке орай, мен – мәңгүртпiн.

– Мәмбет болмағаныңа өкiнесiң бе?

– Өзiң не айтып тұрсың? /күлiп, үстелдi тоқылдатты/...

Осылай жалғаса бередi. Не болғанда да Әнуар бизнесменiмiз ата-бабасының шыққан тегiн бiлетiн «мәмбет» болғысы келмейдi, анасын өлтiретiн мәңгүрт болуды қалайды. Тағы да тiлшi анасын өлтiретiн мәңгүрттi прогессивтi қазақтар /!/ тобына жатқызады. Жан-жүрегiңнiң сорасын ағызатын неткен сорақылық десеңiзшi! Өздерiңiз ойлап қараңыздаршы, қазақтардың арасына жiк салудың мұнан өткен сұмпайы түрi бола ма?!

Оның үстiне Мәмбет есiмi Мұхаммед пайғамбар есiмiнiң /Магомед, Махамбет, Мүхамбет т.б./ қазақша икемделiп айтылып кеткен бiр нұсқасы ғой. Олар ең болмаса, Мұхаммед пайғамбарды келемеж құралына айналдырып алғанын бiлер ме екен?! Бiрақ олар тiптi бiле қойғанда да тайына қоймас!

Рас, қазiр қазақтардың бiр тобы орыс, екiншiсi қазақ тiлiнде сөйлеп барады. Бұл – бiздiң ең осал тұсымызға – Ахиллес өкшесiне айналды.

«Iнжiлде» айтылатын Вавилон мұнарасының салыну хикаясын бiлетiн шығарсыз. Ол мұнараны бiр тiлде сөйлейтiн адамдар шырқау биікке дейін көтеріп, одан әрі де биіктетіп сала берген ғой. Мына мұндарлар мұнараны мен отырған жерге дейін жеткізбек пе деп ашуланған Жаратқан ие, сол құрлыста жүрген жандардың бәрін әр тілде сөйлетіп жібереді. Әр түрлі тілде сөйлесіп кеткен адамдар бір- бірімен түсінісуден қалады да, мұнара әрі қарай салынбайды...

Кейде осындайда, біздің, қазақтардың Жаратқан ие отырған мекеннен дәметкендей күпірлікке барған ештеңесі жоқ еді, екі жаққа қарап, екі тілде сөйлеп кетуге қандай ниетімізден жаздық екен деп те қапаланасың. Мұны өткен заманның кесірлі идеалогиясынан қанша көргенмен, несін жасырамыз, өзімізден де бар ғой. Кезінде қуғын-сүргінге түсіп Қазақстанға келіп орныққан қаншама ұлттар, аса ауыр тауқыметтерді бастан өткізіп жүріп өз тілдерін жоғалтқан жоқ қой. Ал біздің көбіміз, өз жерімізде тұрып-ақ өз тілімізге ие бола алмай қалдық.

Қалай дегенде де, бүгінгі таңда бір бөлігі әрі, бір бөлігі бері қарап тұр. Мұндайда екі жүзді Янус еске түседі. Әдетте, Янус бейнесі – опасыздықтың, яғни екіжүзділіктің символы ретінде қабылданады. Шындығында, оның әу бастағы мағынасы мүлде басқа. Көне Рим мифологиясында Янус– уақыт құдайы. Оның бір қыры бір жаққа, екінші қыры екінші жаққа қарап тұруында терең мән бар. Ол уақыт құдайы болғандықтан, оның бір жүзі күннің шығуына, екінші жүзі күннің батуына қарап тұр. Біз үшін, яғни қазақтар үшін қазір бұл мүлде басқа символдық мағынаға ие дер едік. Яғни, ол, қазақтардың бүгінде бір бөлігі Батысқа, батыс дүниесіне, екінші бөлігі Шығысқа, щығыс әлеміне беттерін бұрып алғанын көрсетеді. Бір- бірлеріне арқаларын беріп теріс қарап тұр. Ал бізге екеуі екі жаққа қарап тұрған қос профильді портрет емес, бір бағытқа қарап тұратын анфастық портрет керек. Оған бізді тек тіл тұтастығы ғана жеткізе алады. Бұл мәселеге осы бастан айрықша ден қойып, оған осы бастан ие болмасақ ертең жер қауып қалуымыз әбден мүмкін.

Бүгінгі таңда көкейімізді қанжар боп кесіп тұрған, кеудемізді сүңгі боп тесіп тұрған ең басты шаруа осы. Әйтпесе, Абай айтқандай, “біріңді, қазақ, бірің дос көрмесең істің бәрі бос” болып шығады. Өйткені ұлтты ең алдымен, тіл ғана мүдделес етеді. Олай дейтініміз өзіміз күнде көріп жүргеніміздей, екі бөлек тілдер бір- бірімен тіл қатысқандарымен, олардың көп мәселелерді түсінулері басқа- басқа емес пе?! Бұлай кете берсе, аражік ашыла береді. Оның ар жағы неге апарып соғарын бір Алла ғана біледі.

Не дегенде де, бұл мәселе бейжайлықты көтермейді. Бейжайлық дегеннен шығады. Ертеде бір іргелі ауыл жайлауда отырады ғой. Сол ауылдың бас көтерерлері бір ақбоз үйге жиналып шай ішудің қамына кіріседі. Дастархан жайылып, буы бұрқырап семіз қойдың қызыл қуырдағы келеді. Сол кезде сырттан бір әйел ебіл- дебілі шығып “жау шапты, ойбай! Малдарды қыр асырып айдап барады” деп кіріп келмей ме. Сонда жұртты аузына қаратып жүрген бір кісі “түу, жау дегенің де нағыз саппас қырт екен ғой. Дәл қуырдақ келіп жатқанда шабуын қарашы! Жарайды, алдымен қуырдақ жеп алайық арғысын содан кейін көріп жатармыз” деген екен. Егер біз тезірек шешімді бір әрекетке бармасақ, малын айдап бара жатса да былқ етпейтін мұндай жайбарақаттық, мұндай бейжайлық, мұндай қомағай тоғышарлық енді бізді мүлде опындырып, мүлде жер соқтырып орны толмас өкінішке ұрындыруы кәдік. Әрі қарап бара жатқан қазағымызды өзімізге бет бұрғызуымыз қажет.”Ертең, ертең” дей берсек, еріміз мойынға кетіп, айдалада сыпырылып түсіп қаламыз.

Қазақты бір- біріне алагөз қып қойғысы, бүтін іргесіне бүлік кіргізгісі келетін тағы бір ілік, ол– рушылдық. Бұл біздің қоғамымызда ойды да, бойды да білдірмей алып бара жатқан дертті құбылыс. Бүгінде ру десек, өзгені былай қойғанда әлгі “прогрессивті қазақтар—мәңгүрттердің” өздері ішкен асын жерге қояды. Белін буып, білегін түрініп шыға келеді. Әрине, олар оны білу үшін білмейді, өздерінің пасық мүдделеріне пайдалану үшін біледі.





Бізде рушылдық жоқ деген сөздің бәрі жалған. Оған көз жұмып қарауға болмайды. Жауырды жаба тоқудың да қажеті жоқ. Олай етсек, онда ол күні ертең- ақ бас бермей кететін асау бәлеге, емдеуге әл бермей кететін алапес індетке айналып шыға келуі мүмкін.

Мен бұрын көп адамдар секілді, рушылдықты таланттан жұрдай, қабілеттен мақұрым адамдар ғана қоздырады, ал талантты, қабілетті адамдар ондай кесапат, кеселді бәледен бойларын аулақ ұстайды деп ойлайтынмын. Аңлап қарасам, мүлде олай емес екен, қайта оның ашытқысы да, негізінен, үлкен- үлкен орындарда отыратын лауазым иелері, талалантты тұлғалар мен қабілеттілер екен. Ойыңызға салып қараңызшы, талантсыздар мен қабілетсіздерді, сондай- ақ лауазымы жоқтарды кім тыңдайды. Жоғарыда отырғандар оларға “тәйт” десе, бәрі де індеріне кіріп кеткендей жым болмай ма? Олар тек әлгі лауазым иелерімен талантты қабылеттілердің қолшоқпарлары мен сойыл соғарлары. Олардың алдымен көзге түсіп қалатындары содан. Әйтпесе бар бәле ар жағында жатыр. Не болғанда да, бұл қауіпті құбылыс бүгінгі таңда күл астындағы су сияқты байқатпай жайылып барады. Күндердің күнінде оны былш еткізіп басып қап, талай- талай адамның белуардан былғанары сөзсіз. Қазірдің өзінде олардың кім екенін жұрт біліп отыр. Ал ол былғану ұлтымызға қаншама зардап әкелетінін,іргелі ісіміздің Абай айтқандай “бәрі бос” боп шығатынын осы бастан пайымдай білгеніміз абзал.

Енді тағы бірде Абай “Малыңды жауға, басыңды дауға қор қылма,қорға, татулас. Өтірік, ұрлық, Үкімет зорлық, құрысын көзің ашылмас. Ұятың, арың оянсын, бұл сөзімді ойлансын” деп қайырады.

Өзіңіз бағамдап қараңызшы, бүгінде “малымыз жауға, басымыз дауға” түсіп тұрған тұстар аз ба?! Қаншама байлықтарымыз ұстағанның қолында, тістегеннің аузында кетті ғой. Бұл ретте, әрине, тіземіз дірілдеп діңкелеп тұрғанда амалсыздықтан көнген кездеріміз де болды, сондай- ақ көзімізді бақырайтып қойып амалын келтіріп, айласын асырып кеткендер де болды. Тағы да олардың дені күманді келімсектер екені бүгінде ешкімге жасырын емес. Қазақтың қазаны да, шөміші де солардың қолында. Қолымызға қалайы тостағанымызды ұстап соларға көзімізді сатып, әлдене дәметіп телмеңдеп жүргендер бізбіз. Ол алпауыттардың қазіргі астам әрекеттерін өз жер, өз елінде қазақтың басын идіріп, бәсін түсіріп, көкірегінен итеріп, тіпті келемеж етіп жатқандарын көргенде, ойпыр-ай, “басымыз дауға” түсіп кетер ме екен деп қорқасың.

Абайдың іле- шала айтылған “Өтірік, ұрлық, Үкімет, зорлық, құрысын көзің ашылмас” деген жолдары жан арызындай, жүрек шағымындай естілмей ме?! Абайға бұл сөздерді кезіндегі отарлау саясатының өтірікпен үптеп, ұрлықпен түптеп, жерді тонап, елді қанаған не бір сұмпайы әрекеттері айтқызып тұр ғой. Ол түгел бір халықтың болмаса да , едәуір бір аймақтың тұтастығына тұтқа болар сұлтандық билік жүйесінің жойылып енді рушылдықты қоздырып, ынтымақты ыдыратып, бірлікті бүлдіріп кететін болыстық сайлауды көріп бір күйзеліп, қазақтарды құнарлы шүйгінді мекендерінен шөл- шөлейтті жерлерге қуып тастағанын көріп екі күйзелмеді дейсіз бе?! Оның үкімет жасар зорлықтан “көзің ашылмас” деп күйінгені сондықтан.

Бұл сөздер кеше ғана Абайдың өз көзімен көрген зорлық- зомбылықтың сұмпайы да кеспірсіз бет- бейнесін көрсетіп тұрған жоқ, сонымен бірге бүгінгі зорлық- зомбылықтың да елге көрсеткен құқайы мен алатай әлегін меңзеп тұр.

Абайды тыңдасақ, өтірік ұрлықтан да, үкімет жасар зорлықтан да, дау мен жаудан да құтылам десең онда “ұятың, арың оянсын”. Ұятың, арың оянбай жүрегіңе сәуле түспейді, көзің ашылмайды. Түс пен өңнің арасында мүлгіген қалпыңда қала бересің.

Біздің әлі күнге көп- көп нәрсеге көзімізді жұмып қарайтынымыз да, тіпті көрсек те көрмегенситініміз де, айтар сөзді айта алмай, сөздің атасын күнде өлтіретініміз де, не нәрсеге де именшіктеп, төменшіктей беретініміз де, сол ұят пен арымыздың оянбай жатқандығында. Қараңызшы, осылар оянды- ау дегендеріңіздің өздері көздерін ашып жұмып, айналаға есінеп қарап шала ұйқы болып жүрген жоқ па?!

Мысық табан жымысқы саясаттар мен түлкі бұлаң зымиян әрекеттерді көре- көре көкірегі найзағайлармен тілінген қара бұлттардай қарс айырылып басын тауға да, тасқа да соққандай, шарасыздықтан өз ойына өзі маталған Абай “Ауырмай тәнім, ауырады жаным, қаңғыртты, қысты басымды. Тарылды көкірек, қысылды жүрек, ағызды сығып жасымды” деп дүниеден безгендей, бәріне сырт беріп, теріс қарап кетеді. Олай етпей қайтсін, егер “сабыр боп сөзі, мәз болып өзі, ойланар елдің сиқы жоқ” болса!

Біз бұл мақаламызда қуаты қабат- қабат қатпарлы, сағасы сала- сала сексен тарау “Сегіз аяқтың” тек кейбір тұстарына ғана тоқталдық. Ол өлеңдегі, басқа да өлеңдеріндей, бүкіл бір ұлттың басына төнген қайғы мен қасіретті, өкініш пен наланы, зар мен ызаны қалай айтып тауысарсың?!

Абай– қазақ халқының қайғысы мен қасіретінің алып Қаратауы ғой. Қаратауды қалай көтерерсің.

Абай бүгінде, өзі айтқандай айдалада қалған “бақсының моласындай жалғыз” емес, салмағынан қара жер қайысқандай Қаратаудай жалғы





ЕКІНШІ БӨЛІМ

ӨЛЕҢ ЖАЙЫН ОЙЛАССАҚ

Бiзде дәстүрлi қазақ өлеңi немесе дәстүрлi қазақ өлеңiнiң үлгiсi деген ұғым бар. Сөз жоқ, кез келген ұғым белгiлi бiр құбылыстың бiздiң санамыз бен зердемiзде қордалануынан, сан жылдар бойы тырнақтап жинақталған тәжiрибенiң қортындысынан пайда болады да, бiртiндеп барып қалыптасқан атауға иеленедi. Әрине, оның қалыптасу процесi кейде шұғыл, кейде шабан. Мұны айтқанда, бiз дәстүрлi қазақ өлеңi немесе дәстүрлi қазақ өлеңiнiң үлгiсi деген ұғымның шыққан тегiн мүшелеп ажыратып, туған жылын анықтап берейiк деп отырған жоқпыз. Әңгiме құлағымызға әбден сiңiстi боп кеткен осы ұғымды қалай түсiнiп, қалай қабылдайтындығымыз жайлы болмақ.

Бұл ұғым – аса кең ұғым, көл-көсiр дүние. Бiрақ осыншалықты көл-көсiр дүниенi кейде мектеп хрестоматиясының аясында – тарыдай қауызға салып қарайтынымыз бар. Егер сiз дәстүрлi қазақ өлеңiнiң үлгiсi дегенiмiз не деп сұрай қалсаңыз, сөз жоқ, екiнiң бiрi төрт жолдан тұратын он бiр буынды қазақтың қара өлеңiн, жетi-сегiз буынды жыр үлгiлерiн алдымен ауызға алады да, тағы да тақымдап түртпектей түссеңiз, бiрер өлең үлгiлерiн атаса атар, атамаса, ары қарай аттап баспасы хақ. Сонда қалай? Әлгiнде ғана ауыз толтырып, көл-көсiр дүние деп отырғанымыз екi көсiп алуға жарамай, түбi тақылдап қалатын таңқы, тапшы болғаны ма? Жоқ! Бәрi де өзiмiзден. Бiз тым берiден бастаймыз да, әрiге көз жүгiртпеймiз. Бұл ретте ғасырлар бойы халықтың рухани қазынасын жасаған ақын-жыраулардың телегей-теңiз мұраларына көңiл аудара бермеймiз. Содан барып ұзақ кезеңдер бойы сан дәуiр мен сан қоғамның ақын-жыраулары арқылы айтылған халықтың ой-арманы мен мұң-мұқтажына қызмет еткен жыр үлгiлерiн ұмыт қалдырамыз. Егер соларды тiлге тиек ете қалсаңыз: «Жоқ, олар жыраулық жыр үлгiлерi», – деп шыға келетiндерi тағы бар. Сонда жыраулық поэзия үлгiсi дәстүрлi қазақ өлеңiнiң үлгiсi бола алмағаны ма? Рас, жыраулық поэзия үлгiлерi жазба әдебиетi дүниеге келгеннен бергi белгiлi бiр кезең бойы қолданылмай жүрдi. Оның үстiне, дәстүрдiң де озығы, тозығы бар. Станиславский сөзiмен айтқанда, кейбiр дәстүрлер – жақсы сақталған «өлi дене». Бiрақ кейбiр «өлi денеге» айналған дәстүрлерiмiздiң күнi-күнi келгенде қайтадан түлеп, жаңарып, «тiрiлiп» кететiнiн бiлiп те жүрмiз, көрiп те жүрмiз.

Махамбеттi тыңдап көрелiкшi:

Шамдансам, шалқасмнан түсер асаумын,

Шамырқансам, шатынап сынар болатпын.

Құс iлген қуда сын жоқ ұят пен.

Жiгiт жауға шаппай қалай деймiсiң? –

Қанды көбе киiнiп,

Бiр аллаға сыйынып,

Кезенген жауға кез келдiк

Жалаң найза, бiр атпен!

Ендi Төлеген Айбергеновке құлақ салайық:

Мен – қара төспiн қайғыдан бақыт жасаған,

Шатырлап жатқан найзағайлы аспан босағам,

Мен жарық Жермiн Жаңғырықтарға үн қосқан,

Төбемдi көрсе, түн қашқан.

Омырауымнан жарқылдап ағып жатады

Құйрықты жұлдыз тынбастан.

Екi дәуiр. Екi ақын. Екi өлеңдегi де серпiлiс қандай! Бiрiншiсiнде – тәуекелге бел буған арыстан айбар! Екiншiсiнде – өр мiнезден туған өжет пафос! Екеуi де екi басқа. Екеуiндегi де тiзгiн үздi шабысты өлең жолдары кенет аспанға тiк шаншылғандай кiлт үзiлiп, қайта жосылады. Ырғақ ше? Тақыр жерге топылдап түсiп жатқан тұлпарлар тұяғының дүбiрi! Екi ақын да көкiрегiн кернеп келген жыр жолдарының басын бос қоя берген. Өзi басталып, өзi аяқталып жатқандай. Қалыпқа құйылған штамптан мүлде ада. Ақындар жыр жолдарымен де, буын санымен де санаспайды. Содан болса керек, бiз Махамбет жырларын поэзия үлгiсiне жатқызып, Төлеген жырларын сол үлгiнi жаңартып, жаңғыртушы немесе мүлде жаңа үлгiдегi ақын деп айтып та жүрмiз, жазып та жүрмiз. Бiрақ Төлеген өз өлеңiн дәстүрлi қазақ өлеңiнiң үлгiсiмен жазған деген сөздi де өз басым естiген емеспiн. Бiздiң қателесер тұсымыз да осы. Қаншама ғасырлар бойы рухани байлығымыздың молаюына өлшеусiз қызмет еткен жыраулық поэзия үлгiсi бүгiнгi таңда дәстүрлi қазақ өлеңiнiң үлгiсi болуына толық қақылы. Сондықтан он бiр буынды қазақтың қара өлең үлгiсiне қандай көзбен қарасақ, жыраулық поэзия үлгiсiне де сондай көзбен қараған жөн. Өйткенi ол жаңғырып, жаңара өзгерiп, ортамызға қайта оралып отыр. Одан әлi талай ұрпақ ақындары өз творчестволарын қандыра суарары сөзсiз.

Бұл жерде тағы да бiр басын ашып алар мәселе – жаңа өлең үлгiсi, яғни қазiргi түсiнiгiмiз бойынша айтсақ, жаңа форма қалай, қайдан пайда болады? Бұл да бiр өз кезегiн күтiп жатқан проблема. Жаңа форма дегеннiң қажетi не? Оны қолдан проблема жасаудың керегi бар ма? Бүкiл классикалық дүниелерiмiз төрт жолдан тұратын он бiр буынды, жетi-сегiз буынды өлең формаларымен-ақ жасалынған жоқ па деген қарсы дауыстарды мен қазiр-ақ естiп отырмын. Бiрақ, амал не, сөз етуге тура келедi. Рас, он бiр буынды, жетi-сегiз буында өлең формалары арқылы жасалынған дүниелер ұшан-теңiз. Әлi де солай бола беретiнiне бәрiмiз де сенемiз. Оған ешкiм де күмән келтiре алдмайды. Өйткенi бұл формалар – уақыт тезiнен өткен, ақынның айтар ойын ашып көрсетуге толық қызмет ете алар ең тиiмдi формалар. Бұл формаларды қолына қалам ұстап, өлең жазатындардың бәрi меңгерiп алған. Қазiр атышулы ең мықты дүниелерiмiз де, түкке алғысыз шикi, дүмбiлез дүниелерiмiз де осы үлгiлермен жазылады. Нағыз ақындар үшiн бұл формалар – iшкi дүниесiнде қорытылған кесек-кесек сом ойлардың алтын қалыптары да, ал жалпы өлең жазғыштар үшiн сыртқы сүлдерiмен көз алдайтын, iшi қуыс графикалық схемалар. Он бiр буын да түлеп, жаңғырып, жасарып отырады. Оны түлетiп, жасартатын – ой мен мазмұн, ақын табиғатының ерекшелiгi. Мына өлеңдерге назар салайықшы:

Өмiр деген осынау майданда бұл

Қолбасы да, қорқақ та сайранда жүр.

Өмiр менен өлiмнiң ортасында

Кетер ме екем келе алмай байламға бiр.

(М.Мақатаев)

Ақын болды десе де жасында әйгi,

Қақ жартысы жырымның басылмайды.

Бiр сөзiм бар – бәрiбiр айтылмайды,

бiр есiгiм бәрiбiр ашылмайды.

(Ж.Нәжiмеденов)

Екi ақын, екi характер. Бiрiнде – ашық өкiнiш, нала. Екiншiсiнде – тұйық жұмбақтық. Екi ақынның да қыртысы аударылып, табиғаты көрiнiп тұр. Бiрақ бұл екi өлең он бiр буынмен жазыла тұра, басқа-басқа оқылады. Бiрден айырып, бiрден байқайсыз. Сөз жоқ, екi ақын да қара өлеңнiң нағыз сарбаздары. Олар өлеңнiң бұл формасының мол мүмкiндiгiн өз творчестволарымен өзгеше қырынан келiп дәлелдеп бердi. Жалғыз осылар ғана ма? Қара өлеңнiң iшкi мазмұны мен саздылығын өз дауыс, өз үнiмен байытқан ақындар қаншама. Әлi де осы өлең формасымен талай тамаша өлеңдер дүниеге келетiнi сөзсiз. Сондықтан Мұқағали: «Қазақтың қара өлеңi – құдiретiм, онда бiр сұмдық сыр бар естiлмеген», – деуi тегiн емес. Сөйте тұра, сол Мұқағали кенет:

Сiздер сезесiздер ме?

Түсiнесiздер ме?

Сенесiздер ме кiсiге Сiздер?

Сiздер – көтергiш крансыздар:

шығарасыздар да,

түсiресiздер.

Заманның жүгi арқаларыңызда,

Арқаларыңызда, жоталарыңызда.

Айтсаңыздар болды балапандарыңызға,

Лаулаймыз өрттей, от аламыз да,

– деп басқаша түр, басқаша мақаммен төгiлiп қоя бередi. Ақын бұл өлеңiнде төрт жолды да, буын санын да жинастырып қойған. Өлеңнiң жаңа формасы дүниеге келдi. Бiрiншi жол – 13, екiншi жол – 10, үшiншi жол – 9, төртiншi, бесiншi жолдар – 12, алтыншы, жетiншi жолдар – 13, сегiзiншi жол 10 буынмен жазылған. Сонысына қарамай, Мұқағали мiнезi аңқып тұр. Ақын осы өлеңiн қара өлең үлгiсiмен жаза алар ма едi Күмәнiм бар. Жазылған күнде де, дәл осылай шықпас едi. «Жiгiт боп барып ерлiк сапарға, шал болып қайта оралғандарға» шұқшия қадалып, ағынан жарылып, ақтарыла айту үшiн дәл осылай сөйлеу керек болып тұр. Өлең мазмұны мен табиғаты соны тiлейдi.

Сонымен,манадан берi айтып отырған сөздiң тобықтай түйiнi не дейсiз? Ол – жаңа форманы жаңа мазмұн мен мағына, ой ғана алып келе алады. Өлең форманы өзi таңдап киедi. Жаңа образ, жаңа сөз оралымдары мен ой кейде жаңа формаларды да әлгiндегiдей дүниеге әкеп жатады. Сондықтан жаңа формалармен жазылған өлеңдерге тiксiне қарамас бұрын, iшкi мағынасына, көтерер жүгiне қарап алғанымыз жөн. Кейде әйтеуiр бiр ерекшелiкпен көзге түсу үшiн iшкi мағынадан да, ойдан да жұрдай жаңа формамен жазылған «өлеңдердi» оқитынымыз бар. Ол, әрине, формализм. Он бiр буынмен жазылған, бiрақ айтар ойы, көтерер салмағы жоқ өлең де – формализм. Өлеңнiң өлең екенiн ақтап алатын бiр-ақ адвокат бар: ол – ой мен мағына. Олар жоқ болса, оған шеге ұйқас та, жұтынып тұрған ырғақ та ара түсе алмайды. Бiз кейде көтерер жүгi мен салмағы, дәнi бар, бiрақ ырғақ әуенiнен ақау табылып қалатын өлең, жырларды қарабайыр, прозаизм деп жерден ап, жерге сап төмпештеп жатамыз. Ондайда өлеңнiң ойына да, мағынасына да қарамаймыз. Ал оның есесiне, ырғақ пен ұйқастан маска киген «өлеңсымақтарға» кешiрiм жасап, ләм деп пiкiр айтпаймыз. Бiле бiлсек, нағыз қарабайырлық сол, нағыз прозаизм сол. Күрессек, ең алдымен сонымен күресейiк! Өйткенi өлең қалай да төрт жолдан, он бiр буыннан тұратын конвейр-конвейр боп төгiлiп жатқан кiрпiш-шумақтар емес. Ол кейiнгi кезде мағынасыз, мәнсiз жылтырақ сөздердiң жиынтығы боп бара жатқан, заказбен жазылатын ән текстерi де емес! Өлең-өлең!

Бiрде Константин Симонов Назым Хикметке, оның бiр өлеңiнiң аудармасын әңгiмелеп отырып, ұйқасы мен ырғағын жерге тигiзбей мақтай жөнеледi. Оған Назым Хикмет: «Мұндай ұйқас пен ырғақтың қажетi жоқ, ең алдымен, менiң ойым болсын. Жолма-жол қара сөзбен аударылса да, менiң не айтпақ болғанымды жұртқа түсiндiрiп берсiн», – дептi. Мұны Константин Симоновтың өзi еске алады. Сондықтан өлең формасын шектеп, шегелеп тастаудың қажетi жоқ. Менiң ойымша, егер өлең табиғаты тiлеп тұрса, қара сөзбен де жырлауға болады! Тек оқырман қауымды өзiнiң iшкi поэтикалық қуатымен сендiре алсын де!

Кейiнгi кезде ұйқас та жиi-жиi ауызға алынып, көп айтылып жүр. Кейбiреулер үшiн ол өлең оркестировкасының әрбiр дыбысын бақылап отыратын «сиқырлы таяқшаға» айналып бара жатқан сияқты. Шынында да солай ма? Жоқ. Ұйқас еш уақытта да басқару пультiнде тұрған емес, тұра алмайды да. Ол өлең организмнiң жанды бiр мүшесi ғана. Бұл жерде «жанды мүшесi» деген сөздi де дұрыс түсiнiп алуымыз керек. Егер ол өлеңнiң ырғағы мен әуенiне ғана қызмет етiп, ой мен мағынадан тыс тұратын болса, жанды мүше бола алмайды. Ол онда – қандауырмен сылынып тасталуға тиiс «жат дене». Мен өз басым өлең көтерер салмаққа мүлде үлес қоспайтын, тек құр жалаң сөздердiң жиынтығын жылтырақ түйме боп қаусырып тұрған екi-үш, тiптi, үш-төрт сөзден құралған күрделi ұйқастардан, өлеңнiң ойы мен мағынасын ашуға қызмет ететiн «барып-жарып», «келiп-желiп»... сияқты қарапайым ұйқастарды артық қоям. Ойлы өлең денесiне сiңiсiп тұрған ондай мағыналы ұйқастар (әлсiз болса да) оқылған кезде сезiлiп байқалмайды. Әрине, оларды контекстен әдейi бөлiп алып, жеке қарастырсаң-ақ, онда олар мән-мағынасы жағынан нағыз «жабайы» ұйқастар болып шыға келедi. Сонан кейiн төбе шашың тiк тұрып, өзiңнiң де үркуiңе, жұртты да үркiтуiңе жол ашық. Сондықтан ұйқасты тұрған орнынан бөлiп алмас бұрын, атқарып тұрған қызметi бар ма, жоқ па, соған да бiр көз жүгiртiп алған дұрыс.

Қалай дегенде де, ұйқас шектеулi. Ұйқас деймiз-ау, мұхиттай шалқар тiл байлығымыздың да шетi мен шегi бар. Өйткенi мұхит та белгiлi бойлық пен ендiктiң аралығында жатады. Ал ой мен мағынаның шегi жоқ. Түпсiз терең! Әрине, мұны айтқанда, барлық ұйқастар табылып бiттi, ендi жаңа ұйқастарды iздемей-ақ қояйық деп отырған жоқпын. Iздейiк. Бiрақ айтылар ойға нұқсан келтiрмейiк, ұйқасты ұйқас үшiн жасамайық, науқан етпейiк деп отырмын.

Бiз жақсы өлең оқығанда, «өмiрдiң өзiнен ойып алғандай екен» деп тәнтi боламыз. Олай болатын болса, ұйқас өлеңдi ғана емес, өмiрдi де құшақтап тұруы керек. Ұйқасты сөз еткенде, осы тұрғыдан сөз етейiк.

Ұйқас та өзгередi, жаңарады (тозады деуге аузым бармайды. Бұл туралы соңынан айтармыз). Бұдан бiраз жыл бұрын поэзиямызға түбiрлi ұйқас келгенде, оған жұрттың бiразы-ақ тiксiнiп қараған. Болашағы жоқ, өзiнен өзi құриды деген пiкiрлер де айтылып жүрдi. Бiрақ солай болды ма? Қазiр екiнiң бiрi түбiрлi ұйқасты қолданып жүр. Кезiнде келiншек болып имене басып кiрдi де, келе-келе өзiнiң кексе абысын-ажындарымен тiл табысып кеттi. Қазiр оны ешкiм де мiн санап, кемшiлiк көрiп жатпайды.

Ендi қазақ поэзиясына ассонанстық ұйқастар кiре бастады. Әрине, өзiнен өзi емес. Оларды өлеңнiң өзi алып келiп жатыр. Өйткенi шегеленген ұйқас бар жерде схематизмнiң ауылы алыс емес. Сондықтан бiр өлеңiнде болмаса, бiр өлеңiнде схема құрсауына түсiп қалатыны кәдiк. Оған куә болып жүрмiз. Содан қашу үшiнтүбiрлi ұйқасқа да, ассонанастық ұйқасқа да барады. Бүгiн бармаса, ертең барады. Оны тоқтатам деп күрес ашудың қажетi де жоқ деп бiлем.

Кезiнде ассонанастық ұйқас француз, орыс поэзиясында да болмаған. Әзiр бар. Сол кезде оларға дау айтылмады деп отырсыз ба? Бiрақ келе-келе ет үйрендi, құлаққа сiңiстi болып кеттi. Мына ұйқастарға қараңызшы: змеек-увеях, аллей-олень, трясется-солнце, глаз-баланс... Бұл ассонанстық ұйқастар кiмдiкi дейсiз ғой. Ғұмыр бойы классикалық дәстүрдi дәрiптеп өткен Илья Сельвинскийдiкi. Ол бұл ұйқастарды ой өрiсiн кеңейтiп, мазмұнын байыту үшiн тудырған. Әйтпесе, шеге ұйқас жасауға Илья Сельвинскийдiң шеберлiгi жетпей қалған жоқ.

Осындай творчестволық пiкiр таласы туғанда Абайға жүгiнетiнiмiз бар. Дұрыс-ақ. Абай – бiз үшiн эталон. Темiрқазық. Ондай жүгiнiске бiз «мұндай үлгi Абайда жоқ, сондықтан бiзге жат» деп шыға келемiз. Абайша жазудың бiзге қажетi жоқ. Өйткенi Абай өзiнен алдынғыларды қайталамаған, басқаша жазған. Үйренсек, сонысынан үйренейiк. Сондықтан жаңалыққа тiксiнбей тұрып, алдымен оның болашағын бiр бағдарлап алғанымыз жөн. Поэзия бүгiннiң ғана перзентi емес, болашақтың да перзентi. Өкiнiшке орай, бiзде поэзияға болашақтың көзiмен қарау жетiсе бермейдi

Тағы да тоқталып өтер бiр мәселе – сөз. Сөз – еш уақытта көнермейдi де тозбайды. Бәрi де әдемi. Орнын тауып тұрса, өлең үшiн архаизм де, неологизм де жоқ. Ал оларға ой мен мағына жүгiн арқалата алмасақ, онда сөз басқа. Ой, сурет, мағынасыз-ақ, дыбыс үндестiктерiн қуалап, сөздi алтын қоңыздай жылтыратып әлекке түсу бос әурешiлiк. Ал «тозды, көнердi» деген сөзiңiз, iрi суреткерлердiң қаламына iлiксе, тiрiлiп, жанданып жүре бередi. Бiзде «жыбырлап», «қыбырлап» деген сөз де бар. Құлақ кесетiн сөздер. Осы сөздердi өлеңге қолдануға бола ма? Бiз, сөз жоқ, етегiмiзге шоқ түскендей шыр-пыр боламыз. «Қандай тозығы жетiп, көнерген ұйқастар! Өлең түгiлi, ауызекi сөздiң өзiне қолдану сөлекет қой», – деймiз бiздер. Бұл үшiн ешкiмдi кiналай алмаймыз. Өйткенi бiзде түсiнiк солай қалыптасқан. Өлең тiлiн тек сыңғырлап төгiлiп тұрған әдемi сөздер жиынтығы деп ұғамыз. Бiрақ соған қарамай, әлгi құлақ кесетiн сөздердi бiр iрi ақын келдi де қолданды. Ол – қазiргi қазақ поэзиясының классигi Әбдiлдә Тәжiбаев:

Өрмекшiдей қыбырлап,

Аяқтары жыбырлап,

Түнде жұлдыз жүредi.

Тозған жерiн көгiнiң

Көкшiл торғын жiбiмен

Қайта торлап тiгедi.

Қандай жанды сурет! Алдыңыздан ашылған құбылысқа қадалдыңыз да қалдыңыз. Бұл жерде сiз «қыбырлап-жыбырлап», «жүредi, тiгедi» деген егiстiк ұйқастарды да елемейсiз. Бәрi де өлең табиғатына сiңiсiп, жұтылып кеттi. Тiптi, тырнақ астынан кiр iздеушiлер үшiн осы өлеңде үлкен ұйқас «мiнi» де бар. Әлгi етiстiк ұйқастарды айтып отырғам жоқ. Әбекең төртiншi жолдағы «көгiнiң» деген сөздi «жiбiмен» деген сөзбен ұйқастырған. Бiрақ ол үшiн ақынды кiнәлай алмайсың. Бұл ақын бойында болуға тиiс саналы салақтық. Онымен есептеспеуге болмайды. Әйтпесе, Әбекең «көгiнiң» деген сөзге жiбi түзу ұйқас таба алмай қалған жоқ. Әдейi таппай отыр. Ұйқаста мiн болса, мiн болсын, бiрақ салынған суретте мiн болмасын деп отыр. Көрдiңiз бе, «тозған, көнерген» деген ұйқаспен сөздерiмiз iрi суреткердiң қолына түскенде қалай жаңғырып, жаңарады! Тағы да өлең оқиық:

Қауырсынды ұстадық,

Қалам тауып алғанша.

Қарындашты ұштадық,

Гильзадай боп қалғанша.

(Қ.Мырзалиев)

Бұл өлең соғыс кезiндегi тылдың жоқшылық картинасы. Дәл осы бiр шумақта бүкiл бiр ұрпақтың драмасы мен трагедиясы жатыр. Ал осы өлеңдi өлең қылып тұрған бiр-ақ сөз. Ол – гильза деген термин сөз. Сол сөздi өлең денесiнен алып тастаңызшы, онда өлең жоқ. Өйткенi ол сөз – тұла бойыңды сiлкiндiрiп өткен толқынның эпинүктесi. Ақын үрейлi соғыс картинасын жасау үшiн гильзаны әдейi алып отыр.

Кейiнгi кезде термин сөздердi альфавит бойынша әдемiлеп тiзу модаға айналып барады. Қатерлi мода. Өйткенi контекстен жеке бөлiнiп алынған сөз – өлi сөз. Термин сөз ғана емес, барлық сөз елi. Сондықтан ол термин сөз бе немесе байырғы өзiмiздiң төл сөзiмiз бе, ең алдымен, оның өлеңдегi атқарып отырған қызметiне көз жүгiртiп алайық. Контекспен бiрге қарастырайық. Егер бiз олай етпей, бiр ақынның үш-төрт жинағынан жүз қаралы терминдi көгендеп тiзiп, тағы да оны бiр жинақтан алғандай етiп көрсетiп: «Бұл не, өлең кiтабы ма шет тiлдер мен терминдер оқулығы ма немесе техникалық ғылыми атаулардың сөздiгi ме? !» – деп жатсақ, оқырман қауымды нағыз шатастыру сонда болып шығады. Мұндай кезде сыртқы әсерге қызықпай, iшкi байыптылыққа сөз берген жөн. Әйтеуiр, бiр айтып қалайыншы деген арзан дiлмарлық емес, сабырлы байыптылық қана белгiлi бiр ақынға бағыт-бағдар бере алады.

Бiз бүгiн бұл мақаламызда өлеңнiң кейбiр мәселелерi жайлы толғандырып жүрген өз пiкiрiмiздi ғана сөз еттiк. Әрине, бұл мәселелердiң түйiнi тарқатылып, осымен шешiле қалады деп отырған жоқпыз. Өйткенi олар көп болып ақылдасып, кеңесе отырып шешiлетiн мәселелер.

МАҚСАТ ОЙ АЙТУ МА,

ОЙЛАНДЫРУ МА?

Ой!.. Ой!.. Ой!.. Өлең қалай да ойлы болсын! Табанды қан жоса қылатын шөңге мен шеңгелден түбiттей жұмсақ ой таба бiл, асқар Алатаудың түймедей тасынан асқар Алатаудың өзiндей ой iзде, аспанда қаптап көшкен қара бұлттардың дертiп тұрған желiнiнен ой сау!.. Ой!.. Ой!.. Ой!.. Ойсыз өлең жоқ! Ойсыз өлең тұл!

Бұл ақынға қойып отырған менiң талабым, менiң сөзiм емес. Бұл – қазақ поэзиясында үлкен бетбұрыстар жылы болған, құлағымызда әлi күнге дейiн жаңғырып тұрған алпысыншы жылдар талабы, алпысыншы жылдар даусы. Шынында да өзiмiз куә болған сол жылдардың ақынға қояр талап-тiлегiнiң ең бастысы ой болатын. Поэзияның көкейкестi мәселелерiн қозғап жататын редакциялардағы талқылауларда да, студенттермен кездесу кештерiнде де, ақын демей, сыншы демей қатысатын тартысты мақалаларда да, кез келген жерде өте беретiн өрелi, өресiз айтыстарда да тiрелер бiр-ақ түбiрлi қазық болды. Ол – өлең ойлы болуы керек! Өлеңге қойылар бұл талап, бұл мiндет тротуарға тары себетiн әлдеқандай бiреулердiң жалаң айқай, жадағай дақпыртынан емес, өлең топырағының өзiнен өнiп шыққан табиғи құбылыс едi. Поэзияда көпiртiп көп сөйлейтiн жалаң баяндауларды алға тартқан тұрпайы социологияның шаң-тозаңынан мүлде арылу үшiн осындай үрдiс сiлкiнiс қажет болатын. Ол сiлкiнiстi уақыттың өзi сахнаға алып шықты. Мұндай процесс жалғыз қазақ поэзиясында ғана емес, бүкiл Одақ көлемiнде өтiп жатты. Сондықтан жұрттың бәрi де /талантсызы да/ жапа-тармағай өлеңде ой айтуға, ойлы өлең жазуға көштi. Тiптi, поэзияда бағыт-бағдары бар кейбiр ақындарымыздың өзi де, бойындағы талант табиғатымен санаспастан, көздi жұмып жiберiп, осы жолға түсiп жатты. Өйткенi ол жылдар айналасындағы құбылысты танауын желге төсеп «иiскеп» бiлетiн интуицияның, эмоциялық поэзияның екiншi планға түсiп, аналитикалық, философиялық, қазiргi түсiнiкпен айтсақ, интелектуальды поэзияның бел алып өркендеген кезi болатын. Сондықтан ақын не айтса да соны аяқтауға, үш нүктенi қойып жiберiп, соңғы екi жолға ойын түйiп тастауға, қанатты Пегасты «жерге қондыруға» тиiстi, тiптi, мiндеттi едi. Шынында да мұндай үрдiс сiлкiнiс, соны серпiлiс өлеңдi томаға тұйықтықтан, жеңiл желсөздiлiктен тазартып, оны өмiрiмен неғұрлым қоян-қолтық жақын араластыруға, оның қоғам алдындағы жауапкершiлiгiн арттыруға, әлеуметтiк жүгiн салмақтандыруға үлкен ықпал еткенiн бұл күнде бiз мақтан тұта еске аламыз. Бiрақ сол жылдарда мәселенiң екiншi жағы, ең түйiндi жағы көбiне көп ұмыт қала беретiн-дi. Ол сол қаптаған «философиялық ойлы» өлеңдер оқырман қауымды толқытып жатыр ма, ең бастысы, ойландыруда ма деген сұрақтар едi. Шынын айту керек, өлеңге мұндай талап қою анда-санда, сөз арасында болмаса, арнайы әңгiмеге арқау бола бермейтiн. Содан ба, ұйқас, ырғағын былай қойғанда, дәлелдi мотивировкасы бар қосақталған қос жолмен ой түйетiн «төрт аяғынан тiк тұрған» өлеңдердiң iшкi поэтикалық қуатына назар салу, көңiл бөлу тым босаңсып кеттi. Ал мұндай көзқарас жылусыз, қан-сөлi жоқ тақпақ риторикалардың, ақылгөй өлеңдердiң өрiс алып, қаулап өсуiне жол ашып бердi.

Шын талантты ойшыл ақындардың творчестволарын қалқан еткен өлең жазғыштар ендi ешқандай тосқауылсыз әлгiндей «философиялық ойшыл» өлеңдердi қарша боратты. Содан барып машиналанған машық, механикаландырылған штамп пайда болады. Әрине, бүгiнде бәрi де орны-орнына келген болса, бұл айтылғандарды өткен шақ еншiсiне қалдырып, ауызға алмай-ақ, аттап өте шығуға болар едi. Амал не, өкiнiшке орай, олай емес. Әлi күнге дейiн «ойлы» өлеңдердiң жұлдызы жоғары, әлi күнге дейiн «ойлы» өлеңдердiң жолы болғыш. Сол «ойлы» өдеңдер жұртты ойландыра ма, – онымен ешкiмнiң шаруасы жоқ. Бұрында олар «философиялы» деген сөздiң күпiсiне оранып жан сақтаса, ендi «интеллектуальды» деген сөздiң тасасына тығылатын болды. Бүгiнде iшкi эмоция, сезiм ағысы болмаса, интеллектуальды поэзияның құны көк тиын екендiгiн, ақын интеллектiсi болмаса, эмоциялық поэзияның да құр жылтырақ сөздер жиынтығы боп қалатынын, құдайға шүкiр, бiразымыз бiлемiз. Бiле тұра, кеңшiлiк жасаймыз.

Бiз үшiн қазақ поэзиясында Абайдан өткен интеллектi, Абай поэзиясынан өткен интеллектуалды поэзия жоқ. Бiрақ одан салқын ақылмен жазылған бiр жолды, бiр сөздi кездестiре алмайсыз. Бәрi де үлкен эмоциялық сезiммен,үлкен жүрекпен жазылған. Ақын эмоциясы сөздiң бетiнде емес, iшкi астарында, тереңде жатады. Ол ақылмен емес, жүрекпен ойлайды. Оның «ойлы құлақ», «ойлы жүрек», «ойлы көз» деген тiркестерi де тектен тек емес. Оның он төртiншi қара сөзiнде: «Тiл жүректiң айтқанынан көнсе, жалған шықпайды», – деуi де сондықтан. Ендi Абайдың мына шумағын оқыңыз:

Ақылмен ойлап бiлген сөз

Бойыңа жұқпас, сырғанар.

Ынталы жүрек сезген сөз

Бар тамырды қуалар.

Көрдiңiз бе, сөздi ақылмен емес, жүрекпен сезiне бiлу керек. Жүрекпен сезiнер сөз, әрине, жүрекпен жазылуы тиiс. Абай солай еткен де. Ол өз сөзiн «жүректiң айтқанына көндiре» бiлген. Бұл – ұлы рухани ерлiк. Мұндай ерлiк кез келген ақынның пешенесiне жазыла бермейдi. Сондықтан бұл жерде бiздiң айтпағымыз, интеллектуальды поэзияны кiл салқын ойдың жиынтығы деп қарамай, оның табиғатын терең түсiне бiлуiмiз керек. Сонда ғана оның тонын жамылып жүрген «ойлы» өлеңсымақтардың бет-пердесiн ашып, әшкерелеуге әбден болады.

Манадан берi бiз өлең де жұртты ойландыруы керек деп жатырмыз. Сонда қалай ойландыру керек? Ой айтып ойландыру керек пе, әлде ой айтпай-ақ ойландыруға бола ма? Сөз жоқ, ой айтып, ой айтпай да ойландыруға болады. Бұл ақынның талантының табиғатына, оның дүниетанымына, одан қала бердi, алып отырған тақырыбына байланысты. Кезiнде дүниежүзiн аралап кеткен Пабло Неруданың мына жолдарын оқып көрiңiзшi:

... и по улицам кровь детей

текла просто, как кровь детей.

Өн бойыңызды ток соққандай дiр ете түстiңiз. Жан түршiктiрер үрейлi сурет. Ақын образбен сөйлемей-ақ, ғаламат образ жасаған. Әйтпесе, ағып жатқан бала қанын неге теңеуге болады? Бала қаны тек бала қанымен ғана теңесе алса керек. Ақын ешқандай жаңалық ашпай-ақ, жаңалық ашып отыр. Бұл – поэтикалық жаңалық!?

Ақын артық ештеңе де айтпаған. Бар болғаны болмысты ғана көрсетiп бердi. Бiрақ жүрекке түсер ой салмағы қандай! Ендi Мұқағали Мақатаевты оқып көрейiк:

Өкiнiштi...

Мына құрғыр сырқаттың бетi күштi.

Жүрегiм көтерiлiс жасап жатыр,

Бұзбақ болып кеудемде бекiнiстi.

Өкiнiштi...

О, жүрек!

Менiң алтын қазығым-ау!

Қайтейiн, қажыдың-ау.

... Қытықтаған бауырдың «назы» мынау.

Қажыдың-ау, байғұсым, қажыдың-ау!

Не iстемекпiн?

Жаным-ай, саған шипа iстемек кiм? !

Жаралғанда бүтiн ем, үш бөлекпiн:

Жүрегiм – Африка, бауырым – Кипр,

Миым – Мұзды мұхиттай...

Не iстемекпiн?...

Бiрақ өрiлiп, бiрақ құйылған тұтас өлең. Жеке жолын, жеке шумағын бөлiп алып қарастыруға келмейдi. Оны өлең табиғаты, өлең архитектоникасы көтермейдi. Өйткенi ақын айтылар сөзiн бiр-ақ ақтарған. Өлеңнiң әлденеше жерiне қойылған үш нүктелер ақынның айтылмай кеткен сөздерi емес, оның өзегiн өртеп шыққан қасiрет күрсiнiстерi. Бұл – өлең метафора болғанда, да образды метафора. Бұл өлеңде нағыз азамат ақынның бүкiл болмыс-бiтiмi жатыр. Жүрегiн Африкаға, бауырын Кипрге, миын Мұзды Мұхитқа теңеу белгiлi бiр ұғымдардың сыртқы ұқсастықтарын дәл басқан сөз бейнелiлiгiн ғана емес, белгiлi бiр ұғымдардың iшкi драмасы мен трагедиясын ашқан ақын ойының масштабтылығын, ақын ойының iрiлiгiн көрсетедi. Бұл өлеңнен ақынның жеке басының дерттi демi ғана емес, Африка қасiретi, Кипр трагедиясы, Мұзды Мұхиттың көрдей суық лебi ұрады. Ақын, басына түскен өз қасiретiн дүние қасiретiнен бөлек қоя алмапты. Дүниеге алпыс екi тамырымен сiңiп кеткен ақын ғана осылай сөйлесе керек.

Ендi осы өлеңнен (бiздiң түсiнiгiмiздегi!) ой көрдiңiз бе? Жоқ! Бiрақ ақын ой айтпай-ақ оқушысын тұңғиық ойға батырып отыр.

Әр ақынның өзiне тән талант табиғаты, өзiне тән дүниетанымы болғанымен, өзi ғана еншiлеп, өзi ғана отау үй ғып тiгiп алған тақырыбы болмайды. Тақырып – жұрттың бәрiне ортақ. Әңгiме оны қалай игеруде, қай қырынан келуде болса, онда сөз басқа. Бұл ретте шын талант үшiн қайым заманнан берi келе жатқан мәңгiлiк тақырыптар да, бүгiнгi таңда ғылыми-техникалық революция дәуiрiнде дүниеге келiп жатқан тақырыптар да – бәрi-бәрi де ашылмай жатқан құпия жұмбақ, игерiлмей жатқан тың алқап. Қандай тақырыпқа болсын тек осы ниетпен барған талант қана өлеңдегi өз сөзiн айта алады. Ал белгiлi бiр тақырыпты айтыла-айтыла жауыр болған тақырып деу талант өрiсiнiң тарлығын немесе таланттан мүлде жұрдайылықты көрсетсе керек. Қандай ғұлама талант болсын белгiлi бiр тақырыпты ақи-тақи жазып кеткен емес. Егер тауысып кеткен дейтiн болсақ, онда баяғыда-ақ махаббат туралы жазуды тоқтатқан болар ек.

Сондай-ақ науқандық тақырып деген де тақырып болмайды. Науқандық өлеңдер ғана болуы мүмкiн. Егер бiз науқандық деген сөздi өткiншi деп ұғынатын болса, онда мәңгiлiк тақырыпты жырлайтын өлеңдердiң көбiсi-ақ науқандық өлеңдер боп шығар едi. Өйткенi ол өлеңдер бүгiн бар да, ертең жоқ.

Бiз мұны не үшiн айтып отырмыз? Кейiнгi кезде тақырыпты бұтарлап бұзып, жiлiктеп бөлу бел алып барады. Мұның теориялық мәнi болғанмен, практикалық тигiзер зардабын да естен ишығармаған жөн. Өйткенi талантты белгiлi бiр тақырыптың тар аясында қарастыру авторға да, әдебиетке де абырой әпере бермейдi. Жаңалықты тақырып жаңалығынан емес, көтерер мәселесiнен, айтылар ойынан, көркемдiк шешiмiнен iздеген дұрыс. Жаңалық – әрi-берiден кейiн таланттың өзiн өзi үңгуi тереңде жатқан жаңа қабаттарын ашуы. Сондай өзiн өзi ашып, өзiн өзi қопарып, өзiн өзi тереңдетiп келе жатқан ақынның бiрi – Сағи Жиенбаев. Ол, жұрттың бәрi сабылып, сарсаңға түсiп, «ой» iздеп кеткенде де өзiнiң талант табиғатына зорлық жасамады, дiтiне берiк боп қалды. Ол қанша жылдар бойы қазақ поэзиясында тек өзiне ғана тән үнмен, тек өзiне ғана тән тiлмен жырлап келедi. Әрине, Сағи туралы айтылған сөз аз емес. Сол айтылғандарды ақтарып қарап отырсаңыз, көбiне-көп Сағиды сұлу жырдың «сұлтаны» ретiнде қарастыратыны. Сондықтан бұл жерде басын ашып алар бiр мәселеге тоқтала кетейiк, бiз өлең туралы сөз қозғағанда, «сұлу жыр» деген тiркестi, кейде бетi жылтыр сазы болғанмен, астарында айтары жоқ өлеңдерге қолданатынымыз бар. Егер «сұлу жыр» деген ұғымды бұл жерде осы тұрғыдан қабылдар болсақ, онда ол тым үстiрт, жадағай түсiнiк. Шынында да, Сағи өлеңдерi сырнай үнiндей сырбаз, бозторғай үнiндей сазды. Бiрақ ол үн, ол саз әр жерден терiп алынған әдемi сөздердiң дыбыс үндестiктерiнен емес, ақындық терең тебiренiстен, ақындық болмыстан шығып жатады.

Рас, Сағи алғашқы өлеңдерiнде сылдырап тұрған сыртқы үйлесiмге тым үйiрсек болатын. Оның өлеңдерiне «сұлу жыр» деген тiркес сол кезде танылған-ды. Сол тiркестiң сыннан сынға көшiрiлiп, бiрiнiң аузына бiрi түкiрiп қойғандай, сыншыдан сыншыға өтiп, күнi бүгiнге дейiн қалмай келе жатқаны таң қалдырады. Өйткенi бүгiнгi Сағи поэзиясы – кешегi елуiншi жылдардың аяғы, алпысыншы жылдардың басындағы Сағи поэзиясы емес, одан мүлде басқа. Өркендi, өрелi поэзия. Сағида:

Аспанды кенет тарылтып,

Ауылды жерге бұқтырып,

Астан да кестен сабылтып,

Жарқ етiп... өте шықты бұлт,

– деп шалт қимыл, шабытты жолдармен басталатын өлең бар. Баяндау мәнерiмен жазылған бұл өлеңнiң әрi қарай оқыған сайын бояуы да қоюлана түседi. Ауыл шетiнде «орманнан келген өкiлдей боп» тұратын жалғыз терекке жасын түстi. Күл-талқаны шығып, салбырап асылып қалған бұтақтар... шашылып қалған темiрқанат балапандар...

Шыр ете қалды бiреуi,

Бiреуi соған қосылды.

Бiреуi шөпке сүйенiп,

Қайталап жатты осы үндi.

Әкеттi жел де есiрiп,

Барады жүрек суылдап –

Балапан құсқа қосылып,

Даланың өзi шырылдап...

Трагедияның үлкен-кiшiсi бар ма екен? Мүмкiн, бар шығар. Десек те, құйтақандай балапан құсқа қосылып алып даланың шырылдаған жан даусын бүкiл болмыс-бiтiмiңiзбен, жүрегiңiзбен тыңдап көрiңiзшi. Құйқаңыз шымырлайды. Дәл осы өлең, тiптi, аяқталмай да тұр. Бiрақ ақынға өлеңдi аяқтау мiндет пе? Тiптi де мiндет емес. Ақын бұл жерде «дала шырылдап тұр» немесе «дала шырылдап жатыр» деп айтпаған, «даланың өзi шырылдап...» деп тұншыға бiтiрген. Ақынның көзiне жас үйiрiлiп, көмейiне тас тығылғандай. Балапанға табиғатпен туыстық, бауырластық осындай-ақ болатын шығар. Жалпы, қазiргi Сағи поэзиясы – iшкi динамикалық қуаттан, динамика-драмалық конфликтiден тұратын өз даусы, өз ерекшелiгi бар, бүгiннен ертеңге бет алған поэзия. Оның поэзиясы өз оқушысын тебiрентiп, толғантып, ойландырып келедi.

Жұмекен Нәжiмеденов – Сағи Жиенбаевтан поэзиядағы қолтаңбасы мүлде басқа, мүлде өзге пландағы ақын. Ол поэзия есiгiн ой айтып аттады. Сол алғашқы өлеңдерiндегi ойдың өзi қалай да ой айтайын деген ниеттен емес, ақынның табиғи жаратылысынан, болмыс-бiтiмiнен, образды ойлау жүйесiнен, ақын интеллектiсiнен шығып жататын. Бұдан он алты жыл бұрын дуалы ауызды ақсақал ақынымыз Әбдiлда Жұмекен поэзиясын талдай келiп: «Ол адамның, жаратылыстың сыртқы қалпынан гөрi, философиялық табиғатын ашқанды, адам мен жаратылыстың биiк келiсiмiн тереңiрек сипаттағанды ұнатады», – деген болатын. Сол сөз бүгiн де өз күшiнде.

Ж.Нәжiмеденов поэзиясы – көкке көтерiлiп, шалқып кететiн поэзия емес, адам жанының терең қабаттарына түсiп, оның күйiнiшi мен сүйiнiшiн, қуанышы мен қайғысын, дабыра айқайсыз-ақ, үнсiз ұғынып, үнсiз бойына сiңiре бiлген поэзия. Оның өлеңдерiнiң көп жұртқа тым бұйығы, тым жұмбақ, тым күңгiрт боп көрiнетiнi де сондықтан. Ол өмiр құбылыстарына бiрер шумақ табу үшiн емес, сол өмiр құбылыстарының диалектикасын тану үшiн үңiледi. Тiптi, оның өлеңдерiндегi музыканың өзi – ойлы музыка. Ол бiр өлеңiнiң өзiнде беллгiлi бiр затты әр қырынан келiп қарастыра алады. Бұл ретте Жұмекен Нәжiмеденов таланты – қазақ поэзиясында сирек кездесетiн құбылыс.

– Туған жерiң қай жер? – дедi жаңа ақын.

– Ол жерде де аспан мен күн болатын.

– Туған жерiң қай жер? – дедi бiр келiншек күлегеш.

– Қара жер! – деп жауап бердiм. – Су емес.

– Онжылдықты қайда оқыдың? – дедi ер бiр.

– Мектепте! – деп толқыдым мен,

Оқытқан өз iсiне ұсталар...

– Ауа райы қандай едi о жердiң?

– Жауатұғын жазда – жаңбыр, қыста – қар,

бұлттар маңып жататұғын биiкте,

бар едi онда бұралқы ит те, киiк те.

Шөптiң басы сыбдырлайтын жел ессе...

– Барлық жерде дәл осындай емес пе?!

– Мiне, – дедiм, – ендi дұрыс ұқтыңыз,

Қайда да бар ойлы жiгiт, мықты қыз.

Отанның қай жерiне де күн мен ауа тарайды,

Қай төбенiң аспаны да арайлы,

Қай төбе де туған жер деп мақтануға жарайды.

Өлең ақынның қойылған сұраққа мысқыл кекесiнмен, қытымыр қиқарлықпен жауап беруiмен басталады. Неге? «Туған жерiң қай жер» дегеннiң не сөкеттiгi бар? Бiрақ ақын қойылған сұрақтың жат пиғылдан, жiкшiл ұғымнан шыққанын тап басып, дәл тауып тұр. Олай болатын болса, сұрақтарға қайтарылған жауаптардағы ақын қиқарлығының астарында ақын ренiшi, ақын ызасы да жатыр. Тек соңғы диалогта ғана ақын сөзi кiлт өзгерiп, салиқалы да салмақты әуенге ұласып, азаматтық ойға келiп тiреледi. Өлең бiттi, бiрақ ол өз оқушысын ойға қалдырып барып бiттi.

Шау бүркiт қонып шатқалға

Шарт сынды ақыр қу толғай.

Атырау тасып жатқанда,

Астауға жатты су толмай.

Ылғалдың бәрi сарқылып,

Шаңытып тұрды бұл шiлде.

Ап-ащы суын бар құдық

Тауысып тынды бiр түнде.

Аңдысу ендi басталды,

Хабар күт көктiң өзiнен.

Шыңырау жатыр аспанды

Сығалап сыңар көзiмен.

Бұл, неге екенi белгiсiз, жұрт аузына көп түсе бермейтiн, ал бiрақ баспасөз беттерiнде орынды орынсыз мақталып жататын ақындардың көбiнен-ақ иық тiресiп қатар тұруға хақылы Дүйсенбек Қанатбаевтың өлеңi. Ол бар-жоғы үш-ақ шумақ өлеңмен талмап жұтарлық тамшы сусыз қалған шөл даланың тұтас картинасын көз алдыңа ап келедi. Соңғы екi жолға тағы бiр үңiлiңiзшi. Шыңыраудың өзi нәр тiлеп, аспанға телмiрiп қалған! Бiзде тандыры кепкен шөл даланың талай-талай картинасы жазылып, талай-талай суретi салынған. Бiрақ бұл сурет – өзiнше, тек Дүйсенбекше салынған сурет. Бұл сурет шөл даланың стихиясын көз алдына елестете алатын кез келген оқырманды бейтарап қалдырмасы хақ. Ал бiздiң қайта айналып соғып айтып отырған ойландыру дегенiмiздiң өзi оқырман қауымды бейтарап қалдырмау емес пе!? Көрдiңiз бе, мазмұн жүгiн арқалай бiлген бiр деталь, бiр сурет өз оқырманын ойландыра алады екен.

Бiз манадан берi ой айтып та, ой айтпай да ойландырып, толғандырып келе жатқан бiр топ ақындардың әртүрлi характердегi бiр-бiр өлеңiне ғана тоқталып өттiк. Ондағы мақсатымыз мақаламыздың басына қойылған тақырыпқа өзiмiзше жауап iздеу болатын. Әрине, бұлардан басқа, оқырман қауым демiмен демi, жүрек лүпiлiмен жүрек лүпiлi бiр, олардың құрметi мен iлтипатына лайықты ақындар бiзде қаншама. Олардың бәрiн бұл жерде тiзiп көрсету мүмкiн де емес, мiндет те емес. Ал бiрақ мақаламыздың бас жағында айтып өткендей, «ойлы», «философиялық», ақылды өлең жазатындар олардан да көп десек, қателеспеген болар ек. Әрине, оларды «құрама команда» мүшелерiндей тiзiп көрсетудiң тiптi қажетi жоқ.

Қазiргi қазақ поэзиясы жаңа есiмдермен молыға, толыға түсуде. Олар поэзиядағы өз даусын, өз қолтаңбасын айқындап та алды. Солардың iшiнде өз тұстарым Күләш Ахметова, Жарасқан Әбдiрашев, Кеңшiлiк Мырзабеков, Иранбек Оразбаев, Жұматай Жақыпбаев, Нармахан Бегалиев, Исрайл Сапарбаев, Ұлықбек Есдәулетовтер өздерiнiң даусыз таланттар екенiн дәлелдеп бердi. Олардың қазiр қай-қайсысы да оқырман жүрегiне жақын, оқырман жүрегi дiлгiр болып отырған өлеңдер жазу үстiнде екенiн ешкiм де жоққа шығара алмайды. Амал не, көптеген қаламдас тұстарымыздың қалай да ой айтайын деген шектеулi шеңбер аясында қалып, көне сүрлеудi шиырлап жүргенiн жасыра алмаймыз. Сондықтан өз тұстарымыздың бүгiнгi таңдағы жетiстiктерi мен кемшiлiктерi туралы сөз де алдағы әңгiмелердiң арқауы болар деп ойлаймыз.

Сөз соңында мақала басына қойылған сұраққа тағы бiр оралайықшы. Сонымен, өлең мақсаты ой айту ма, ойландыру ма? Әрине, ойландыру.

БҮГIННIҢ ӨЗЕГIНЕН БҮГIНДI IЗДЕП

Жақында мен қызық бiр ғылыми мақала оқыдым. Ол ғылыми мақаланың айтуынша, көптеген өсiмдiктер алдын ала ертеңгi күннiң, тiптi, одан кейiнгi күндердiң де ауа райын тап басып, дөп бiле алады екен. Яғни бұл – есiгiңiздiң алдында, көше бойында, жапан түзде мың-миллион құйтақандай «метерологиялық тiрi станциялар» жұмыс iстеп тұр деген сөз. Сен үшiн емес, әрине. Өзi үшiн. Ертеңгi күннiң ауа райына бүгiннен бастап бейiмделу үшiн, соған дайын болу үшiн. Ол өсiмдiктер оны қалай бiледi, қажеттi информацияларды қалай жинайды дейсiз ғой? Олар оны бүгiннен, бүгiнгi ауа райынан – жаңбыр тамшыларынан, күн нұрынан, жел лебiнен, топырақ қызуынан, т.б. толып жатқан өзiн қоршаған ортаның табиғи құбылыстарынан жинайды екен. Олар өздерiнiң сезiмтал талшықтары арқылы әлiгiндей жүздеген, мыңдаған табиғат құбылыстарынан түсiп жатқан информацияларды әп-сәтте қабылдап, оларды сол сәтiнде iрiктеп-қорытып, нәтижесiн шығара қоятын, сөйтiп, бүгiнгi күннiң жаймашуағынан ертеңгi күннiң аптабын, бүгiнгi күннiң аптабынан, ертеңгi күннiң тұманы мен ызғарын «көре» алатын қасиетке ие көрiнедi. Яғни өсiмдiк екеш өсiмдiк те ертеңгi ауа райын бiлу үшiн бүгiнгi күннiң ауа райы мен бүгiнгi күннiң табиғат құбылыстарын үздiксiз «зерттеуден» өткiзiп отырады. Түсiнiп отырсыз ба? Ертеңдi болжау үшiн бүгiндi зерттеуден өткiзедi.

Ақындар да осы өсiмдiктер сияқты. Олар да өзiн қоршаған ортада, уақыт пен заман лебiнен, қоғамдық ойлар мен әлеуметтiк құбылыстардан, адамдар қарым-қатынасы мен қимыл-қарекеттерiнен, олардың характерi мен психологиясынан, дүниетанымы мен болмыс-бiтiмiнен толассыз түсiп жататын информацияларды сол сәтiнде қабылдап, оларды творчестволықпен көркем iрiктеп, қорытудан өткiзiп отырады, тек олардың бiр ерекшелiгi – бүгiнгi күн құбылыстарынан, ара-тұра болмаса, ертеңгi күннiң қоғамдық-әлеуметтiк жағдайын, оның психологиясы мен моралын болжап берiп жатпайды. Оның есесiне, олар бүгiнгi күн тәжiрибелерi арқылы ертеңгi күндi ескерте алар қасиетке ие. Сондықтан да олар, ең алдымен, бүгiннiң өзегiнен бүгiндi iздейдi. Яғни ол бүгiнгi күн информацияларынан бүгiнгi күннiң рухани бейнесiн жасақтауға атсалысады.

Ендi бiз сол бүгiнгi күннiң рухани бейнесiн жасақтауға атсалысып жүрген, әдебиетiмiзге соңғы жылдары келiп қосылып, қазiр өздерiнiң творчестволық ұста-дүкендерiнде өнiмдi жұмыс iстеп жатқан үш ақын поэзиясына тоқталып көрейiн.

Ұлықбек Есдәулетов – өз тұстарынан әдебиетке әлдеқайда ерте келiп, жұрт көзiне ерте iлiнген жiгiт. Ол шәкiрттiк мектептен шұғыл түрде өттi де, өлеңдегi өз жолын, өз үнiн бiрден-ақ белгiлеп алды. Үнемi iзденiс үстiнде жүретiн бұл ақын өлеңдерi бүгiнде бұрынғыдан да ауқымын кеңейтiп, бұрынғыдан да тереңдей түстi. Оның өлеңдерi ендi қазiргi қазақ поэзиясының принциптi сәттiлiктерiмен перспективтi тенденцияларына арналған еңбектерде сөз бола алатындай деңгейге көтерiлдi дей аламыз. Оның образды ойлау жүйесi бүгiнде кең ауқымдағы, кейде бүкiладамзаттық, кейде тұрмыстық характерлердегi ассоциаларды қамти алатын қабiлетке ие. Бұл сөз жоқ, ақын масштабының кеңдiгiн, оның толысып өскендiгiн көрсетсе керек.

Уақыт пен адам жанының психологиясы мен моралiн қарастыруға құмар ақын бiр детальдан бiрегей ой айтуға, фактының өзiн айтқаннан гөрi, оның қозғаушы күшiн iздестiруге бейiм. Сондықтан да ол бiр детальдан екiншi детальды, бiр фактiден екiншi фактiнi таба алады. Тағы да, олар белгiлi бiр оқиғаның протоколдық фактiлерi емес, психологиялық, моральдық фактiлерi.

Ақынның «Әзәзiл» атты өлеңiн қарастырып көрейiк:

Көшбикеннiң тiзеден шалғыны бар,

Көше қалса, шалынып, шал жығылар.

Қалың шөптi таптаған тобыр топтың

Елеуреген жүздерi сан құбылар.

– Ыбырайда ызам бар сан талайғы,

Қысас болмай, қыжылым тарқамайды.

– Ал қаптаңдар!

Абайды сабаймыз! – деп,

Сәмен сұмның көздерi қанталайды,

– деп басталатын өлең бiздiң бәрiмiзге белгiлi оқиғаны – Абайды соққыға жығу оқиғасын арқау еткен. Факт. Бәрiмiз бiлетiн әлеуметтiк-тарихи факт. Ширығып басталған өлең тек осы фактымен шектелiп қалмаған. Оқиық:

Жылпос бiреу

Сәмендi жанасалап,

Дырау қамшы ұстатты оңашалап:

– Бәрекелдi!..

Абайды аямай ұр!

Ала алмасын ешкiмде арашалап.

Қанды қамшы ақынға жауып кеттi...

Әлгi жылпос тұрды да бағып көптi:

– Ойбай, Абай ағамды сабады! – деп,

Хабарлауға оязға шауып кеттi...

Көрдiңiз бе, мына соңғы екi шумақ арқылы бәрiмiз жақсы бiлетiн әлеуметтiк-тарихи факт астарынан психологиялық-моральдық факт сопаң етiп шыға келдi. Көзге көрiнбей кеп: «Абайды саба», – деп Сәменнiң қолына қамшы ұстата салған, артынша-ақ «Ойбай, Абай ағамды сабады», – деп оязға шауып бара жатқан ол адамның өлеңде аты аталмаған, «жылпос бiреу». Ар-ұяттан жұрдай ондай жанның атының аталуы мiндеттi емес. Әңгiме оның атында емес, қимыл-қарекетiнде, екi жүздi моральдық бейнесiнде. Ақын соны екi шумақтағы екi әрекет арқылы тап басып, дөп көрсете бiлген. Сонымен бiрге, тарихи оқиғаны арқау еткен бұл өлең, сөз жоқ, бүгiнгi күнге де тiкелей қызмет етiп тұр. Қазiр де бiреудi бiреуге өз қолымен айдап салып, артынша-ақ оның әрекетiн, жаны күйiнген болып, биiк моральдық категориялармен айыптап отыратын, адам мен адам арасына бүлiк салып, өзi сүттен ақ, судан таза болып шыға келетiн, адалдық пен әдiлдiкке тасада тұрып тас лақтырып, ол әрекетiн бiреуге жаба қоятын адамдар аз ба? Ақын бүгiнгi күн өзегiндегi әлеуметтiк проблема арқылы кешегi тарихи оқиғаны тiрiлтiп отыр.

Асылы, Ұ.Есдәулетов адам жанының қалтарыс-түпкiрлерiн, оның моральдық сапасын анықтауға, сол арқылы адамды ойлантуға, оның ар-ожданының айналадағы құбылыстарға үнемi сергек болуына күш салып, сол үшiн беймаза күй кешедi. Осы беймазалық оны мына алыс пен жұлысқа, тартыс пен таласқа толы нөпiр өмiрдiң сырттай бақылаушысы, сырттай баға берушiсiне емес, соның ыстығына күйiп, суығына тоңа бiлетiн бел баласына айналдырған. «Бұлттар мен жылқылар» өлеңiнде ақынның сол рухани портретi анық байқалады.

Көшеге шыға келген сәби аңтарылып, аспандағы бұлттарға қарап қалған. Күн шапағынан өртенiп жатқан сол бұлттарды тамашалап тұрған бала көзi кенет көше бойымен шауып келе жатқан қаптаған қалың жылқыға түседi. Бала ойында қауiп те, қатер де жоқ. Әбден елiрiп, құтырып қалған жылқылар көше ортасында қалақтай болып селтиiп тұрған баланы не қылсын.

Тасыр-тұсыр...

Таусылмайды мол дүбiр,

Жылқы жапты аспанымды, сөндi нұр.

Тас – тұяқтар эу-зу етiп төбемнен...

Құлағыма ащы дауыс келдi бiр...

Жалт қарасам –

Қолын созып тұр анам,

Жанары – жас...

(Неменеге жылаған)

Жете алмайды, жолын бөгеп жылқылар,

Көп тұяқтың астында мен дiн аман!..

Ақын ендi осы бiр оқиғадан өмiр табады. Оқиға ендi өмiрлiк сабақ, өмiрлiк тәжiрибеге айналады. Яғни бiр оқиға драматизмi өмiрлiк драматизмге ұласады.

Жылдар деген жылқылардан аумайды

Тасыр-тұсыр тас төбемнен заулайды.

Тарпаң тұяқ тиiп кетер ме екен деп,

қорқып кейде, қап-қара тер саулайды...

«Үшке шыққан кезiң, – дейдi,

сонда», – анам,

Бүгiн, мiне, отыздамын!..

Толғанам...

Анам кеше тағы кiрдi түсiме,

Қолын созып, жете алмай тұр Ол маған...

Баласына қолын созып, жете алмай тұрған Ана әрекетiнен бiз ылғи бiр жел өтiнде тұрған, қиындық пен қатер астында жүрген өлең кейiпкерiнiң болмыс-бiтiмiн танып бiлемiз.

Ұлықбек Есдәулетов, не болғанда да, жалпыдан жалқы мән тапқаннан гөрi, жалқыдан жалпы мән тапқанды қалайды. Яғни ол талшықтан тамыр тiршiлiгiн, тамшыдан теңiз дәмiн iздестiредi. Өйткенi ол өмiрдегi сыртқы тұтастық iшкi үндестiк пен сабақтастықтың нәтижесi деп бiледi. Сондықтан да ол бөлшектен бүтiндi танығысы, бөлшектен бүтiндi қарастырғанды қалайды. Ол ойын ақын құрғақ тақпақтап айта салмай, тағы да сол оқиға, деталь тәжiрибесiне, өмiрлiк дәлелдемелерге сүйенiп айтады.

Термометр сынды да,

сынаптары

ұстатпады, быт-шыт боп бiрақ тағы.

бытырадай пышырап,

тоз-тоз болып,

қолдан қашып, қуысқа тұрақтады.

Бет-бетiмен сызатқа кiрiп, тегi,

уысыма бiрi де iлiкпедi.

Әр-әр жерден жылан көз жылтырайды,

мазақ еткен секiлдi күлiп менi.

Бiрақ ақын үшiн термометрдiң сынығы себеп қана. Өйткенi ол термометрдiң сынығына емес, әлi де болса байқалып қалатын «бiр бүлiнсе, бiрлiк пен iсi тiрлiктiң тұрлаусыздығына» күйiнедi. Бiрақ ақын сенiмi күйгелектiктен ада. Сондықтан да ол:

Мен бiлетiн дүние – сынап болмас,

мен бiлетiн дүние жиналады, –

дей алады. Ақын сенiмiне, ақынның азаматтық поэзиясына ақаусыз сенесiң.

Ұлықбек – iзденiстiң ақыны. Бiздiң бұл сөзiмiздi ақынның «Ақ өлеңдер» циклi тағы бiр дәлелдей алады. Топырағымызда тамыры, қанымызда ағыны бар дәстүрдi ол өзiнше игере бiлiптi. Тек бiздiң бiр байқаған кемшiлiгiмiз – ақынның осы дәстүрдi игеруге тартыншақтап, сақтықпен келгендiгi. Үлкен бiр кiтап немесе бiр көлемдi бөлiмге айналуға тиiс дүниенi бар-жоғы сегiз-тоғыз өлеңмен шектеп қалған. Ақынның өз мүмкiндiгiн өзi мұншама тұсаулап, мұншама «сақтықтық» көрсеткенiне түсiнбедiк. дегенмен, бiз әлi де өзiнiң творчестволық структурасын кең ауқымда игеру үшiн таңдап алған бұл әдiс-тәсiлдi жетiлдiре, дамыта түседi ғой деген ойдамыз.

Әдетте, ақын – өмiрдiң шаппа-шап келiп жататын қайшылықтарына, бiздiң заманымызға жат, кесiрлi, кесапатты құбылыстарға тағы да басқа толып жатқан толғақты проблемаларға абыздық көрсетiп, ақи-тақи жауап берiп тастаушы емес, сол құбылыстар мен проблемалардан туындайтын сауал-сұрақтарды көркем қорытудан өткiзiп, адам мен адамзат алдына мәселе етiп қоюшы. А.Вознесенскийдiң айтуынша, ақын дегенiмiз – сұрақ. Өйткенi құрғақ ақыл, құрғақ болжамнан тұратын жауаптан гөрi, шын жүректен шыққан сұрақтың әсер күшi әлдеқайда пәрмендi.

Ақынның осы бiр миссиясын жақсы түсiне бiлген Байбота Серiкбаевтың «Не деп айтам сәбиге» атты өлеңiне құлақ салып қарайықшы. Ақын кiшкентай iнiсiмен әңгiмелесiп отыр. Бала бәрiн бiлгiсi, бәрiн ұққысы келедi. Сұрақ соңынан – сұрақ. Бәрiне мүдiрмей жауап берiп отырған ақын бiр сұраққа, «оқты адамдар неге қолданады?» деген сұраққа тосылып қалады. Неге демек?

Өтiрiктi айтып болмас балаға,

Ұзақ қарап тұрып қалдым далаға.

– Аға, аға, айтшы, – дейдi кiшi iнiм,

Үнсiздiгiм тұр еңсесiн түсiрiп.

– Iнiшегiм, балалармен бар, ойна,

Мен тынығып алайыншы, жарай ма?

Әпкең сенiң әзiрлесiн шай-пайын,

Шай үстiндже барлығын да айтайын.

Санын сабап, айтқанымды ұғынып,

Iнiм кенет шықты аулаға жүгiрiп.

Қазiр қайтып келедi ол тағы үйге,

Не деп айтам сонда, Адамдар, сәбиге?!

Мiне, ақын жанын қинаған сұрақ. Құлдыраңдап қазiр қайтып келетiн балаға не деп жауап беру керек? Бұл ақынға ғана емес, бүкiл адамзат баласына қойылған Ертеңнiң, Болашақтың сұрағы. Шын жүректен шыққан сұрақ қашанда ойландырады, толғандырады. Сұрақ пәрмендiлiгi, мiне, осында.

Бүгiнгi күнде өмiр сүрiп отырған ақын бүгiнгi күн проблемаларынан тыс өмiр сүре алмайды. Шын ақын өлеңi сол проблемалармен бiте қайнасып, сол проблемалармен бiрге өрiлсе керек. Оның көлеңкелi тұстарға көз жұмып қарап, әлеуметтiк келеңсiздiктердi көлегейлеуге, бiзде бәрi тамаша деп, өңешi жыртылғанша айқайлап, алақаны қызарғанша қол соғуға моральдық правосы жоқ. Ақын бойында өз-өзiнен күпсiп отыратын арсы-гүрсi «урапатриотизмнiң» жұқанасы да болмауға тиiс.

Қазақ поэзиясында ауыл тақырыбын жырламаған ақын жоқтың қасы. Жоқтың қасы емес-ау, жоқ. Ол бiз үшiн ұлы тақырып, арналы өзек. Амал не, осындай ұлы тақырыпты көбiмiз-ақ ұсақтатып барамыз. Қазiр қаладан қарс адым жерден басталатын немесе бiрер сағатта-ақ салып-ұрып жетiп бара алатын ауылды аңсап «еңiрегенде етегi толатын» жылауық өлеңдердiң, бара қалған жағдайда, ана төбесiн бiр жырлап, мына сайын бiр жырлап, ақырында бар болғаны жергiлiктi ғана мәнi бар географиялық атаулардың туристiк анықтамалық кiтапшасын еске түсiретiн топтама жинақтардың, ел аузында айтылып жүрген асыл қазыналарымыз – аңыз-әңгiмелердi ешқандай қорытусыз ұйқасқа көшiре салатын, дайындық жауапкершiлiктен жұрдай тақпақ тарихшылдықтың шамадын тыс көбейiп бара жатқанын жасыра алмаймыз.

Жүрсiн Ерманов әдебиетте сонау жетпiсiншi жылдары бiр көрiнiп, ұзақ жылдар бойы хабар-ошарсыз кеттi де, тек сексенiншi жылдардың басында ғана өлеңдерiн баспасөз беттерiнде қайта жариялай бастады. Ол өлеңдер поэзияға құлағы түрiк жүрген оқырмандармен, ретсiз ибалық, ретсiз именшектiк көрсетпей, бiрден-ақ тiлге келiп, ашық-жарқын сұхбатқа көштi. Өйткенi Жүрсiнң өлеңдерiнде, ең бастысы, өмiрдiң өзi бар. Бiз мұндайда, әдетте, ақын өмiрдi көре бiледi деп жататынымыз бар. Әңгiме өмiрдi көре бiлуде ме екен?! Көре бiлгенiн көркем көрсете алмаса, ондай ақыннан не үмiт не қайыр?! Сондықтан, бiздiң ойымызша, ақынның ақындығы өмiрдi көре бiлуiнде емес, өмiрдi көрсете бiлуiнде. Өйткенi ақын өлеңдi өзi үшiн жазбайды, жұрт үшiн жазады.

Ж.Ерманов та, өз әрiптестерi секiлдi, негiзiнен, өмiр мен тiршiлiк, бейбiтшiлiк пен еңбек, адамгершiлiк пен парасат туралы толғанып, махаббат пен сұлулық туралы сыр шертедi. Оның бәрi, негiзiнен, өмiрлiк тәжiрибелерге сүйенген өзiндiк үнмен жырланады.

... Жеңiспен оралған Зәбида деген жауынгер майдан екi метр барқыт ала келедi. Бүкiл сыйлығын бөлiп берген жауынгер сол барқытын ешкiмге қимады. Көздiң жауын алар көк барқытқа кiм қызықпасын. Бiрақ...

Жұмысы жоқ – өкпелi ме ел, ырза ма,

Бiр сараңдық кiрдi сахи мырзаға:

Талай тәуiр жеңгелерi жалынып,

Сол барқыттан ала алмады бiр жаға.

Көк камзолмен көрiне алмай көпке артық,

Әйелi де жүрдi оған өкпе артып.

Бар ауылдың болып алды көз құрты

Жаудан келген екi метр көк барқыт.

Талай жеңгелерi мен тiптi жан-жарына қимаған сол көк барқытты Зәбида не iстемек? Бере салса, несi кетедi? Әлде ол екi метр барқытты да дүние, мүлiк көрекр қу құлқынның құлы ма? Жоқ!

Пан барқытты ұстай алмай мүлкi етiп,

Келiншегi көз жасын да iркетiн.

Ал Зәбида,

уәкiске малып ап

Көк барқытпен керзi етiгiн сүртетiн.

Мына қызықты қараңыз! Зәбида екi метр барқытпен етiгiн сүртедi. Тапғы да ол хром етiк болса бiр сәр-ау, керзi етiк. Мұнысы несi? Әумесерлiк пе, жоқ қырсықтық па? Тағы да олай емес.

Қанды кешкен не бiр сұмдық жайды ұққан,

Қырғыныңнан жүрегi әбден шайлыққан.

Зәбең болса байлықта деп бар iндет,

Бар бәленi көрушi едi байлықтан.

Осы бiр шағын сюжеттi новелла-өлең көп нәрсенi аңғартады. Ақын кеше ғана қан кешiп, қатер iшiнен келген Зәбиданың өмiрлiк сабағынан өмiрлiк мән шығарады. Бұл – Зәбида жауынгердiң басынан өткен оқиғаны сол қалпында баяндап беру емес, бүгiннiң ауласынан асылып ертеңге қарай алмайтын, кигенiмен iшiп-жегенiне мәз, ел қамы мен жер қамын ойлауға өресi жетпейтiн, өңешiнен басқа жақыны жоқ Тоғышарлыққа қарсы күрес. Ол ойын ақын кеше ғана өмiр мен өлiмнiң ортасынан келген, өмiр мен өлiмнiң не екенiн бiлетiн Зәбида жауынгердiң әрекетi арқылы көрсетедi. Сондықтан да ерiксiз сенiп, еркiсiз иланасың. Өмiрлiк сабақтың өмiрлiк мәнге ие болу деген осы.

Жүрсiн Ермановта жақсы өлеңдер қатары жетерлiк. Оның өлеңдерiндегi оймен бiрге өрiлген ырғақ әуездiлiгi, сөздерiнiң қысылып-қымтырылмай, еркiн орналасуы, логикалық жүйелiгi мен композициялық тұтастығы нағыз қалыптасқан ақындықты танытып тұр. Дегенмен, Жүрсiн Ерманов творчествосындағы бiр осал тұс – оның өз сезiмiн өзi қызықтап кете беретiндегi.

Бiз ендi Жүрсiн Ермановтан жаңа белес, жаңа асулар күтуге хақылымыз. Оның бойындағы талант мүмкiндiгi солай мiндет қойғызып тұр.

* * *

Жұртқа танымал болып қалған екі ақын творчествосына қысқаша шолу жасап шықтық. Әртүрлi творчестволық ендiктерде жұмыс iстеп жүрген бұл ақындардың бәрiне ортақ ең басты тақырыбы – бүгiнгi өмiр. Олар бүгiннiң өзегiнен Бүгiндi iздеп келедi. Ең қуаныштысы да осы

УАҚЫТ РУХЫН ҰҒЫНСАҚ

Адам тәрбиелеу – ұлы мiндет. Ұлы мiндет қашаннан ұлы күреспен ғана жүзеге асырылады. Әсiресе, бүгiнгi заманда астыртын әрекет пен жасырын қимылдың небiр айла-шараларын әбден меңгерiп алған қулық пен сұмдықтың түлкi бұлаңынан, көз алдыңда зорлықтың шоқпарынан бауырыңның басы жарылып жатқанда, түк болмағандай безерiп тұрып алатын немқұрайлылықтың жүрек қаритын сұп-суық лебiнен, көң демей, көмiр демей, көмейiне қылғыта беретiн темiр өңеш тоғышарлықтың аранынан Адамды аман-есен алып шығу үшiн бiздiң елiмiзде ұланғайыр жұмыстар атқарылуда. Адам тәрбиелеудiң атамзаманнан берi келе жатқан ең үздiк тәлiм-тәжiрибелерi жинақталып, осы заманның өзi толғатып, кiндiгiн кескен жаңа әдiсi мен тәсiлдерi жасақталынуда. Әрине, Адам аса күрделi. Бiр индивидуумның иығына да iлуiне жарамайды: не тар, не кең. Сонда жан басына жеке әдiс, жан басына жеке тәсiл керек болғаны ма? Ғалымдардың қырық жаққа тартып, қырқай айтысқа түсетiн жерi де осы. Қанша ғалым болса, сонша әдiс, сонша тәсiл. Әрқайсысының алға тартатын аксиомасы, әрқайсысының бетке ұстар формуласы бар. Бәрi де бұлжытпас фактiлермен бекiтiлiп, өмiрдiң өзiнен ойып алынған дәлелдемелермен шегемделiнген. Бiрақ бүгiннiң сол фактiлерi мен сол дәлелдемелерiн ертеңнiң жаңа фактiлерi мен жаңа дәлелдемелерi ығыстырып, ысырып тастамақ. Айтыс жалғаса түспек.

Алайда бiрiн бiрi оққа байлардай, бiрiн-бiрi жоққа шығарып жататын ғалымдар бiр-ақ мәселеде бас изесiп, мақұлдасып, бiр-ақ мәселеде қол алысып, келiсiмге келедi екен. Ол – адамға рухпен әсер ету, яғни адамды рухпен тәрбиелеу. Рух – ұлы күш. Оның адам тәрбиелеудегi коэфицентiн ештеңемен де өлшеп бағамдай алмайсыз. Бiр-ақ мысал. Соғыста қайтыс болған әкелер артында қалған балаларын тәрбиелеуге қатыспады деп кiм айта алады? Ешкiм де! Өйткенi артында қалған ұрпақтың бойына нағыз адамдық қасиеттердi – ерлiк пен сүйiспеншiлiктi еккен сол майданда қайтыс болған әкелер рухы болатын. Ол рух бүгiн де тiрi. Ол рух ертең де тiрi болмақ. Ол рух болашақ ұрпақтарды да тәрбиелеуге қатыса бермек. Рух ұлы күш.

Бiз әңгiмемiздi өзiмiздiң негiзгi объектiмiзден сәл ауытқыңқырап бастағанымыздың себебi, мәселенi неғұрлым айқынырақ көрсету едi. Адам тәрбиелеу мәселесi – тек педагогика ғылымының ғана емес, әдебиет пен өнердiң де, соның iшiнде өлеңнiң де ең басты мiндетi. Рухсыз өлең – өлi өлең. Рухсыз адам – рухани өмiрден баяғыда-ақ өткен, бар болғаны биологиялық тiршiлiк иесi ғана. Рухсыз жерден рухани қайшылық басталады. Оны тоғышарлықтың құс төсегiне орап аман алып қала алмайсыз. Сондықтан рух – ұлы күш. Уақыт рухын бойына сiңiрiп, уақыт рухының төсiне тапталып, суғарылған өлең ғана өлең болмақ.

Рух – от, рух – жан, рух – нерв! Ол – адам жанының ең қалтарыс түкпiрiнде сәуле түсiретiн нұрлы шапақ, адам жанының ең бiр нәзiк қыл iшектерiн қозғалысқа келтiретiн ұлы ырғақ. Ол ырғақ найзағай бұтақтарындай шалт, найзағай бұтақтарындай иiр!

Сондықтан бiз өлеңдi әңгiме еткенде, ең алдымен, оның рухын әңгiме етуiмiз керек. Егер бiз оқыған өлеңде уақыт рухы жоқ болса, оның образы, ойы, теңеуi, метафорасы, эпитетi, ұйқасы... т.б. компоненттерi сөнiп қалған шамдар ғана. Жылытпайды, сәулелендiрмейдi, толқытпайды. Рухты өлеңде оның бәрi ыстық, бәрi де сәулелi. Образ, ой, теңеу, метафораңыз рухсыз өмiр сүре алмайды, ал рух, керек кезiнде, оларсыз өмiр сүре алады! Махамбеттiң «Жалғыздық» атты өлеңiн оқып көрейiкшi:

Бұл дүниенiң жүзiнде

Айдан көркем нәрсе жоқ –

Түнде бар да, күндiз жоқ.

Күннен көркем нәрсе жоқ –

Күндiз бар да, түнде жоқ?

Тiлде бар да, дiнде жоқ.

Көшпелi дәулет кiмде жоқ?

Бiрде бар да, бiрде жоқ.

Азамат ерлер кiмде жоқ?

Ерiскен күнi қолда жоқ.

Заманым менiң тар болды –

Тура әдiлдiк биде жоқ.

Бәрiн айт та, бiрiн айт –

Қаумалаған қарындас

Қазақта бар да, менде жоқ.

Амалы құрып, тiстенген шарасыздық. Ыза. Кек. Намыс. Ендi сiз осы өлеңнен көзге түсiп тұрған бiр образ, бiр тапқыр теңеу, ең болмағанда, тың эпитет көрдiңiз бе? Жоқ. Сезiмi сөнген, көңiлi соқыр адам үшiн бұл өлең тiптi белгiлi нәрселердi тiзiп / айдың түнде бар, күндiз жоқ екендiгiн; күннiң күндiз бар, түнде жоқ екендiгiн, т.б./, өзiнiң жалғыз екендiгiн айтуға құрылған хабарлы сөйлемдер ғана.

Бiрақ сiз өлеңдi олай оқи алмайсыз. Iшкi ырғақты рух олай оқуға мүмкiндiк те бермейдi. Өлеңдi оқып отырғанда, түу тереңнен естiлетiн – айналып соғып, дiрiлдеп тұрып алатын гуiлге құлақ түрiңiзшi. Ол – өзiмiз айта беретiн әуен де, әуез де емес. Ол – ақын жүрегiнiң қыжылы мен қызуын өзiнi сiңiрiп алған Уақыт үнi, яғни рухы! Сол рух қарапайым ғана сөздерге жан бiтiрiп, тереңдiк пен темперамент берiп тұр.

Бiз қазақ жырының дәстүр жалғасын әңгiме еткенде де көбiне- көп сыртқы атрибуттарына /ұйқасы мен буын санына/ ғана көңiл бөлемiз де, iшкi тынысы мен демiне, рухына мән бермеймiз. Шынтуайтына келетiн болсақ, қазiргi поэзиядағы дәстүр жалғастығын ұйқас пен буын санынан /қандай тайыздық/, тiптi, образ, ойынан да емес, оның рухынан iздеуiмiз керек! Шатастырмаса, сол ғана шатастырмайды! Бiздiң дәстүршiлдiк пен жаңашылдықтың арасына «ұлы қытай қорғанын» салып, әлекке түсiп жататынымыз да сыртқы құрылыс материадарын ғана есептеп, iшкi тыныс рухын естен шығарып алатындығымыздан.

Дәл сондай сөздi аударма жөнiнде айтуға болады. Бiз Абай мен Махамбеттiң басқа тiлге аударуға көне бермейтiн күрделiлiгiн, негiзiнен, олардың таза ұлттық ойлау жүйесiнен, таза ұлттық бояуының молдығынан көремiз. Бұл пiкiрлердiң белгiлi бiр мөлшерде дұрыстығын мақұлдай отырып, бiз олардың аударылмауының басты себебi ешқандай сөзбен айтып жеткiзу мүмкiн емес, тек сезiммен, жүрекпен ғана сезiлер iшкi тыныстың ескерiлмеуiнен, ұмыт қала беруiнен дер едiк.

Бiздiң ойымызша, әрбiр өлеңнiң текстi мен iшкi рухы болады. Iшкi рух – текстiң әр жолын, әр сөзiн, әрбiр үтiр-нүктесiн үрлеп тұтатып, сәулелендiрiп жан кiргiзер сиқырлы күш. Ол уақыт тынысы мен талант шарпылысынан пайда болар найзағайлы сәт! Олай болса, Махамбеттiң жоғарыда бiз келтiрген өлеңiнiң тексi аударылмайды дегенге кiм сене қояр екен? Аударылады. Аударылмаса, iшкi рух аударылмас! Ал рухсыз өлеңнiң сұрықсыз сөздер жиынтығы ғана болып қалатынын бәрiмiз жақсы бiлемiз.

Уақыт желiнiң ызғарлы өтiнде тұрған ақын жүрегiнен ылғи да рухты өлеңдер туған. Рухты өлеңдер қатарына бiз көбiне биiк пафосты, өршiл дауысты, соның iшiнде адресi ел мен жерге ғана арналған, айқын ашық ұранмен күреске шақырған, яғни азаматтық өлеңдердi қосамыз да, басқа характерлердегi өлеңдердi табиғат, махаббат, көңiл-күй лирикалары, т.б. деп бөлiп-бөлiп жiберемiз. Оларға рухты өлеңдер деген сөздi қолдану күнә да, күлкiлi де сияқты. Шынында, осымыз дұрыс па? Бiз әдебиеттi, соның iшiнде өлеңдi адам жанының терең қатпарларын, яғни iшкi дүниесiн зерттейдi деп жатамыз. Бiрақ iшкi дүние дегенiмiз аузы мықты тығындалып бекiтiлiп тасталынған ыдыс емес қой. Ол – өзiн қоршаған ортаның атмосфералық климатынан, әлеуметтiк фактор әсерiнен қаншама процестерге түсiп, қаншама өзгерiстерге ұшырап жататын құбылыстар әлемi. Олай болатын болса, адамның жеке басының қуаныш-күйiнiшi де, сөз жоқ, өз уақыты мен өз заманының лебi мен демiне жуынып, шарпылады. Сондықтан, мейлi табиғат, мейлi көңiл-күй лирикалары болсын, олардан белгiлi бiр заманның, белгiлi бiр уақыттың тынысы, рухы сезiлiп жатуы заңды. Сонда ғана ол өлең өмiршең бола алмақ. Ендеше, қандай өлең де, ең алдымен, уақыт үнiмен, уақыт рухымен сөйлесуi тиiс.

Халық көңiлiнен шыққан, халық қалаулыры болып кеткен өлеңдерден Уақыттың мен мұндалап тұрған даусы естiлiп жатпайтын бе едi. Қасымның «Өзге емес, өзiм айтам өз жайымда», «Дариға», Асқардың «Түрксiб», Әбудiң «Ақша бұлт», Тайырдың «Миллион толқын», Сырбайдың «Ақ түн», тағы басқа да атақты өлеңдердiң қай-қайсысының да кiндiгiн Уақыттың өзi кескен. Айдарынан жел есiп тұрған бұл өлеңдердiң маңдайынан Уақыттың өзi сипаған. Тағы да, бұл өлеңдердiң әрқайсысы әртүрлi характердегi өлеңдер. Осы бiр даңқты өлеңдердiң жұлдызды шоғырына Әбдiлданың мына өлеңi де қосылады:

Теңiз!

Сенен ұлы болған емес бiр ақын,

Жырың қандай, жырың қандай сұрапыл!

Арасында бұрқыраған дүлейдiң

Түн жамыла жылап тұрып тiлеймiн:

Жүрегiңнiң бөлшегiн бер,

Өлеңiңнiң өлшемiн бер.

Ол аз десең, өзiмдi де ал,

Толқыныңа аямай сал.

Я күйрейiн, күл болайын,

Я теңiзге айналайын!

Бұл – бiртума талант қана дүниеге ап келер бiртуар өлең. Дәл осы өлеңге толғатқанда, Әбдiлда ақын Афродитаның белбеуiн қолға түсiрген-ақ шығар. Тағы бiр дауыстап оқыңызшы. Жердiң жетi қат тереңiнен бiр бұла фонтан алапат қысыммен шапшып шықты да, кеңiстiктiң қиыр бiр мүйiсiнде бiр жұлдыз жарқ еткiзiп көзiн ашып алды. Шынында да олай болған жоқ. Олай болуы мүмкiн де емес. Бұл қиял құбылысы ғана. Бiрақ стихиялық сұрапылдан туған мұндай өлең рухы эмоциялық әсерленуiңiзден пайда болған сiздiң қиял әлемiңiзде осы тектес бiр құбылыстарды дүниеге ап келерi сөзсiз. Бiз кейде «Түсiнiктi өлең екен», «Өлеңiңе түсiнбедiм, «ол өлеңге түсiнедi» деп күнәға белшеден батып жататынымыз бар. Шынайы түсiну мүмкiн бе? Жоқ! Мүмкiн емес. Өлеңдi жан – жүрегiңмен, тұла бойыңмен сезiнуiң ғана мүмкiн. Нағыз өлеңде бiр сөздер екiншi бiр сөздердiң мағынасына жұтылып кетiп, тағы бiр ұғымын ұлғайтатын жаңа клеткаларға ие болып жатады. Сезiмге суғарылып шыққан сөз бен сөздiң соқтығысынан отты қимыл-қозғалыс, құбылмалы бояу, лептi әуен пайда болады да, өлең тұтас тiрi организмге айналады. Ондай өлеңдi сен қалай түсiнбексiң?! Сезiнесiң! Тек қана сезiнесiң! Түсiну – нақты ұғым жайлы дерек. Ал Әбдiлданың бiз оқыған өлеңiнде нақты ұғым бар ма? Қалай түсiндiрiп бермексiң? Мұны Әбдiлда ақынның өзi де түсiндiре алмас едi. Тек өз сезгенiңдi ғана айтып беруiң мүмкiн. Мәселен, маған осы өлең буырқанған дүние алдындағы ақын антындай естiледi. Не болғанда да Уақыт рухы ұя салған өлең бұл.

Ығысыңдар,

Ей, таулар,

Ығысыңдар!

Орын сайла ортаңнан, жұмысым бар.

Ата болып не маған ұрысыңдар,

Адам болып немесе ұғысыңдар,

Ығысыңдар, ей, таулар, ығысыңдар!

Ей, таулар, қойындарыңды ашып кiрем,

Бар сырыңды айрандай шашып бiлем.

... Жартастардың беттерi сора-сора,

Жылапты, қарсыласпас жасық бiлем.

Бұл – Мұқағали iрiлiгi. Iрiлiк болғанда, таулардың арасынан орын сайлап, шың болып көзге түсе қалайыншы деген құр кеуде iрiлiк емес. Ақынның тауларда «жұмысы бар», олардың «қойындарына кiрiп», «сырын бiлмек». Ақын қайсар жартастан да жасықтық көрiп тұр: жас ағызған беттерi «сора-сора». Дәл осы өлеңнен, Мұқағалидың көзi тiрiсiнде төрге шықпаса да, төменшiктеп көрмеген тарпаң мiнезiмен бiрге күркiреген Уақыт үнiн де естiгендей боламыз. ХХ ғасыр, ғылыми-техникалық революция, барлық ғылымдар саласындағы дерлiк ашылып жатқан ғаламат жаңалықтар Уақыттың шағын ғана кезең-қиындасында адамның дүниетанымын, оның жалпы ұғымын шексiздiкке дейiн кеңейтiп жiбердi. Бұрын-соңды адамзат баласы өзiнiң ұлылығын, өзiнiң нағыз құдiрет иесi екендiгiн дәл осы ғасырдағыдай сезiнген емес. Оның қолында қазiр бүкiл Жер шарының тағдыры тұр. Бұрын бiз космосқа қарайтын болсақ, ендi космостан Жерге де қарай алатын мүмкiндiкке ие болдық. Ендi бiз көлеңке мен нұрға, үмiт пен күдiкке қатар шомылып, кеңiстiк iшiнде дөңгелеп бара жатқан жетiм планетамызды көңiл көзiмiзбен күнде көре алатын жағдайға жеттiк. Олай болатын болса, Мұқағалидың «Ығысыңдар, ей таулар, ығысыңдар» деген тәкаппар даусынан уақыт үнiн де естуiмiз заңды. Оған осындай iрi сөздi айтқызып тұрған Уақыттың өзi. Уақыттың «әлеуметтiк заказын» орындау миссиясына ие болған ақыннан бақытты ақын бар ма екен, сiрә!

Бiз бұл сөздердi «қалай да уақытқа үн қосып тастайыншы» деп маңғазситын, ғылыми-техникалық немесе саяси тақырыпқа бiрдi-екiлi өлең арнап, сонымен өзiнiң уақыт пен қоғам алдындағы борышын өтеп тастағандай сезiнетiн, уақытты бiр бөлек, өлеңдi бiр бөлек қарастыратын, уақытты өткiншi кезең ғана деп қабылдайтын тар ұғым тұрғысынан айтып отырған жоқпыз. Бiз бұл сөздердi Уақыттың ұлы мағынасында айтып отырмыз. Бүгiнгi заманда, егер дүниетанымың тар болса, мейлi қаншама талант иесi бол, сенiң де барар жерiң «ана қырдың аржағы болып қалары» сөзсiз. Бiз бұл жерде дүниетаным деген сөздi де дұрыс түсiнiп алғанымыз жөн. Дүниетаным деген сөздi бiреулер сансыз мол информациялардың басында жинақталуын айтып жүр. Олардың көбiсiнiң кез келген сұраққа құдды бiр ЭВМ машинасындай сартылдатып жауап беретiнi рас. Бiрақ ол информацияла рсанасына жетпей, сезiмiн толқытпай, салқын ақылмен ғана қабылданған болса онда ол – өлi капитал. Ондай интелект-бiлгiштiң өзiн қоршаған ортаға тигiзетiн пайдасынан гөрi, зияны әлдеқайда көп болады.

Адам өзiнiң iрiлiгi мен ұлылығын неғұрлым кеңiрек ұғынған сайын, өзiнiң табиғатпен жақындығын соғұрлым тереңiрек сезiне түстi. Табиғатқа қол көтеру – өзiне қол көтеру екенiн ұқты. Өмiрдiң басқа формаларымен генетикалық байланыста екенiн бiлдi. Ғылымда ағаштың, адамның, бактерияның генетикалық код құрылысы бiрдей екендiгiнiң ашылуы адамның табиғатпен құрсақтас, бауыр, тамырлас туыстығын тағы бiр дәлелдеп бердi. Адам ендi өз тағдырын олардың тағдырымен бiрге қарастырып, өзiнiң көңiл күйiнiң құбылысын табиғат құбылыстарымен бұрынғыдан да берiгiрек бiрге өретiн болады.

Жер үстiнде жоқ iздеген көп шығар,

Жанға дауа ем iздеген көп шығар.

Күрсiнгенде кеудесiнен от шығар,

Жер үстiнде жоқ iздеген көп шығар.

Мен де сондай iздеушiнiң бiрiмiн,

Көп естимiн жапырақтың дiрiлiн.

Көп естимiн тоғайлардың гуiлiн,

Мен де сондай iздеушiнiң бiрiмiн.

Қарайды аспан жұлдыздарын жоғалтқан, –

Ертелi-кеш көк жүзiнен көп аққан.

Қарайды көл аспан жаққа алаңдап,

Қарайды өзен толқындарын тонатқан.

Сұрайды олар, сұраймын мен олардан

Қымбатымды, қимасымды жоғалған.

Баяу ғана шайқалады бұлттар да,

Әлсiз ғана теңселедi көк орман.

Осы бiр желсiз күнгi көлдей тұп-тұнық, мұңлы көңiл-күй жыры демiмен темiр иiтiп, тастан тамыр шығарар зергер лиригiмiз Сағи қолынан туыпты. Тұп-тұнық мұң. Бiрақ сырт көзге ғана солай. Су асты ағысы сияқты өлең астарынан соғатын леп тамыр тамырыңызды шымырлап қуалап, өн бойыңызды кернеп бара жатады. Бұл өлең де түсiнуiңе, түсiндiруiңе көне бермейтiн, тек сезiмiңнен ғана сезiнер өлеңдер қатарына жатады.

Мұнда адаммен бiрге бүкiл табиғат ойға батып, тебiренiп, толқып тұр. Бұл кешегi емес, бүгiнгi күн, ХХ ғасыр табиғаты. Сөз жоқ, онда уақыт үрейiнiң табы бар. Бұл өлең – жоғалғаныңды ғана iздеу емес, ең алдымен, мүлдем жоғалып кетпеуiңдi ескеретiн өлең. Мiне, көрдiңiз бе, таза көңiл-күй лирикаңызда да уақыт рухы жатыр! Жалпы, Сағи Жинебаев – уақыт пен табиғаттың мұңы мен қасiретiн адамдарға жан-жүрегiмен жеткiзiп жүрген нағыз азамат ақын. Оған жалған дидактика, ақылсынған тақпақ риторика мүлде жат. Оның, жарық көргенiне бiрқатар уақыт болса да, неге екенi белгiсiз, әдеби баспасөзде жөндi әңгiме бола қоймаған, көп жылғы еңбегiнiң қортындысы – «Iңкәр дүние» атты жинағы осы сөзiмiзге толық дәлел бола алатын поэтикалық документ.

Ей, Күн-ана, аспа бесiк Жердi осы

Ақырындап, ақырындап тербешi:

Ғашықтардың бұзылмасын бiр кешi,

Сәбилердi оятып ап жүрмешi.

Тастар шошып, оянбасын жел үркiп,

Мұхиттарды ала көрме елiртiп.

Көк бүртiктер бұта бойлап өрлесiн,

Шық көздерi ағып түсе көрмесiн...

Тұла бойыңды селт еткiзер сурет-тiлек. Жұмекен Нәжiмеденов Уақыт символы Күн-анаға айтар өтiнiшi мен тiлегiн осылай жеткiзiптi. «Тастардың шошуы», «желдердiң үркуi», «шық көздерiнiң ағып түсуi» – тек жиырмасыншы ғасыр ақыны ғана жазуға, тек жиырмасыншы ғасырдың ақыны ғана салуға тиiс орбразды тың суреттер.

Хиросима қасiретiн кiм бiлмейдi. Атом бомбасыының жарылысынан кейiн ол жердiң қап-қатты қара тасы да ұстасаң бордай үгiтiлiп кететiн жұп-жұмсақ басқа денеге айналған. Қара тас та қасиетiнен айрылған. Дәл осы өлең жазарда Жұмекен ойында осы факт болды ма, жоқ па, оны бiз бiлмеймiз. Бiздiң бiлетiнiмiз, сөз жоқ, оның бүкiл тұла бой, сана-сезiмi ғасыр қасiретiне, Уақыт құдiретi мен рухына тартылып, суғарылғаны. Сол ғасыр қасiретi мен Уақыт рухы сiңген жүректе туған өлеңдер осындай образдар алып шықпай, қандай образдар алып шықпақ?! Әрине, мұнда талант, көргенiн көрсете бiлу сияқты ақынның индивидуальдық ерекшелiктерiнiң атқаратын рөлiн ұмытуға болмайды. Дегенмен, ол ерекшелiктердiң тамыр салар топырағы – Уақыт екенiн де естен шығармағанымыз жөн. Олай болатын болса, «тастардың шошуы», «желдiң үркуi», «шық көздерiнiң ағып түсуi» сияқты ескерту суреттер өзiнен өзi туа қалған жоқ, оларды ақын бойындағы табиғи талант осы заман демiне шарпылып барып дүниеге келтiрген.

Бiз бұл мақаламызда уақыт жайлы сөз қозғағанымызда, тек бар дүниелерiмiзге ғана тоқталып өттiк. Бар дүниелерiмiз бiз тоқталған ақын-жазушылар творчестволарымен шектелiп қалмайды, әрине! Олар жеткiлiктi! Бiрақ бәрiне тоқталу мүмкiн де емес. Бiздiң ниетiмiз өз деңгейiнде сөз болмай жүрген Уақыт рухын, үнi мен тынысын кейбiр аспектiде қарастыру едi. Ойымыз қаншалықты орындалды? Ол – оқырмандар билiгiнде! Барымызға тоқталдық, ал жоғымыз қайда деген заңды сұрақ та тууы мүмкiн. Бiрақ жоқ нәрсеге не iстемексiң? Жоқ нәрсе жоқ. Олар да өзiнiң дүниеге келер кезегiн күтiп жатқан шығар. Кемшiлiк пе? О, ол жетедi. Уақыт пен заманның демi мен тынысы, яғни рухы сезiлмейтiн, қан-сөлi жоқ, кептiрiлiп қақталған, қай заманда жазылғаны белгiсiз, мойнын iшiне тығып, бет-аузын тұмшалап алған өлеңдер барған сайын көбейiп барады. Оларды тең-тең қалпында көтерiп алып кеп, сiздердiң алдыңызда-ақ түкке алғысыз етiп тастауға болар едi. Бiрақ сынның мiндетi – сынау ғана емес қой. Оның мiндетiне көзге түспей, тасада қалып келе жатқан мәселенi қолыңнан келгенше қозғалысқа түсiрiп көру, сөйтiп, өлең жөнiндегi оқырман қауымның ұғымы мен эстетикалық талғамына әсер ету де жатса керек.

БАБА ДӘСТҮРIНIҢ МҰРАГЕРI КIМ?

Дәстүр жайында айтыла беретiн әңгiме, оның айналасында өлiспей берiспейтiндей өтiп жататын талас-тартыс, бiрде бәтуалы, бiрде бәтуасыз пiкiр алысу, сiрә, мәңгi толастамас. Өйткенi дәстүр дегенiмiз – түп тамыры түу ғасырлар қойнауында жатса да – ылғи бiр түлеп, жаңғырып көрiнетiн, әдебиеттiң әр кезеңi сайын бұрын жұртқа белгiсiз жаңа астарынан ашылып жататын жанды процесс. Оның тоқтап, тоқырауы мүмкiн емес. Тоқтап, тоқырады-ақ, онда қандай бiр әдебиет болмасын не меңiреу, не мешел күйге түсерi хақ. Сондықтан да бүгiнгi заманымыздың бұрын-соңды болып көрмеген ұлы өзгерiстерiмен, ғылыми-техникалық революциясымен ағайын-жұрағаттай қауышып, қоян-қолтық араласып кеткен, өскен, өрелi қазiргi поэзиямыздың өн бойында ғасырлар қойнауында жатқан сол рухты баба дәстүрдiң көзге көрiнбес тiрi клеткалары мен талшықтарына дейiн бар екенiн дәлелдеп жату артық.

Бұл жерде мақаламыз басталар-басталмастан-ақ ғасырлар қатпарында, ғасырлар қойнауында деген сөздердi қайталап жатқанымыз тектен тек емес. Шынында, бiз анда-санда болмаса, көбiне-көп дәстүрдiң тереңдегi тамырын емес, белеңдегi сағымын, әрiсiн емес, берiсiн сөз етiп келемiз. Сонау Асанқайғы, Шалкиiз, Ақтамбердi, Бұқарларды оқып-үйренiп жатқанымызбен, оларды қазақ өлеңiнiң дәстүр-бастаулары ретiнде танып-зерделеп жатқанымыз шамалы. Оған ең басты дәлел: олардан қалған көл-көсiр мұралардың осы қазiргi поэзиямен генетикалық бiрлiгiнiң әлi күнге қарастырылмай жүргенi. Әлi де болса терең игерiлiп, терең зерттелмей жатқандығы. Содан ба екен, бiздiң өткен, бұрынғы поэзиямыз жайлы өзге жұртшылық көп айта бермейдi, айтқанның өзiнде, Шығыс поэзиясы деген жалпы ұғымға қосақтап, қосып жiбередi. Оның өзiнде де тым саяз, тым бұлдыр. Оған, әрине, өкпе жоқ. Өйткенi өз шеңберiмiздi өзiмiз аядай қып шектеп отырсақ, өзге жұрт оны қайдан алып кеңейте қоймақ? Шынтуайтына келсек, Шығыс поэзиясы деген хрестоматиялық ұғымға географиялық белдеу арқылы қосылсақ, қосылармыз, ал бiрақ көркемдiк-эстетикалық белдеу жағынан бiз еш уақытта қосыла алмаймыз.

Бұл жерде жаңалық ашып отырған ештеңемiз жоқ. Мұны бәрiмiз де жақсы сезiнiп, жақсы бiлемiз. Өйткенi Шығыс поэзиясына тән компонент-қасиеттер – көздiң жауын алардай мың бұралып сылаңдаған ару мен үлбiреген гүл, жемiсi таңдай үйiрер бейiштi бау-бақша мен құлақ құрышын қандырар сайраған бұлбұл, ұрттасаң, демiмен жүрек шарпитын шарап пен шөптiң әтiрi себiлген мөлдiр хауыз, небiр астан-кестен оқиғалардың өзiн асықпай, ақырын жеткiзетiн сазды ырғақ пен фәни туралы бапты мақаммен айтылар даналық сол тұстағы қазақ поэзиясында жоқ, болса да, не орындалуы, не ракурсының қойылуы мүлде бөлек.

Сол тұстағы қазақ жырауларының өлеңдерiн оқып отырсаңыз, сөз жоқ., сiздiң құлағыңызға шетсiз-шексiз даланы тiрiлтiп, дүрлiктiрiп бара жатқан тұяқ дүбiрi, мың сан қолдың қиқуы мен айқайы, қынаптан суырылған қылыштардың сатұр-сұтыр соқтығысы, қысқада кегi, ұзында өшi кеткен жандардың бiр-бiрiмен ұстаса кеткендегi тұншыға шыққан арсы-гүрсi қыжылды демi, қару тиген қалқан шыңылы мен аңыратып тартқан адырналардан ұшқан қауырсынды жебелердiң суылы – бәрi-бәрi естiлiп жатары сөзсiз. Жортуылды ержүрек поэзия! Оған мамыражай экзотика мүлде жат!

Сондықтан да бiздiң сол бiр кезеңдегi поэзиямызды Көшпелiлер немесе Далалықтар поэзиясы десе, әлдеқайда тиiмдi, әлдеқайда орынды сияқты. Әрине, бұл әлi де болса әдебиетшiлер көп қадалып, көп зерттейтiн мәселе. Бұл жерде тек бiз оған сөз ретi кеп қалған соң ғана аялдап, тоқталып жатырмыз. Әйтпесе, ол мәселенiң шолақ қайырылған бiрер сөйлеммен бiте қалмасын бiз де жақсы бiлемiз.

Асанқайғы, Шалкиiз, Ақтамбердi, Бұқар сияқты алыптарды ауызға алып отырған тағы бiр себебiмiз – бүгiнгi әңгiмемiзге тiкелей қатыстылығынан. Ол, жоғарыда жанамалап айтып өткенiмiздей, бүгiнгi поэзиямыздың дәстүр жалғастығын сол алыптардың шығармаларынан iздестiрсек деген пiкiр.

Сондықтан, ең алдымен, дәстүр жалғастығы дегенiмiз не? Дәстүр қалай жалғасын табады? Оның лайықты iзбасар мұрагерi кiм бола алады? Осы сұрақтар төңiрегiнде сөз сабақтап, пiкiр тарқатып көрейiк. Сөз жоқ, бiз осы уақытқа дейiн көбiне-көп дәстүр жалғастығы деген ұғымды тым ұшқары, тым үстiрт, бiр жақты қарастырып келемiз. Бұл ұғым, тiптi, кейiнгi кезде өзiнiң табиғи жаратылысынан айрылған, не ұшып, не жүзiп жарытпайтын асыранды қазға айналып бара жатқандай. Ал мұндай үлкен ұғымды табиғи жаратылыс бiтiмiнен айырып қарау түптiң түбiнде ауладан асылып ары қарай алмауға, қара құлыпты қақпа iшiне қамалған томаға-тұйықтыққа әкелiп соғатынын бәрiмiз ескере бермеймiз.

Бiз дәстүр жалғастығы деген ұғымды көбiне-көп белгiлi бiр шығармалардың сыртқы пiшiн-құрылысынан, буын-бунақ өлшемдерiнен, дыбыстық аллетрациялардан, сөздердiң сыртқы қозғалыс-қимылдарынан iздестiремiз де, оның iшкi тынысы мен демiне, әлеуметтiк көтерер жүгiне, көркемдiк-идеялық қуатына үңiле бермеймiз. Рас, бұл мәселенi қозғағанда, қандай бiр шығарманың болмасын, сыртқы пiшiн-құрылысын, буын-бунақ өлшемдерiн, дыбыстық аллетрацияларын, сөздердiң сыртқы қозғалыс-қимылдарын, т.б. толып жатқан атрибуттарды айналып өтуге болмайды. Өйткенi олар жыр туар сәттегi ақын жүрегiндегi құпия құбылыстың сұрапыл сiлкiнiсiнен пайда болған жанды мүшелер.

Оларды айырып, алып тастай алмайсыз. Бiрақ солай бола тұра, бiз, ең алдымен, ақын жүрегiндегi құдiреттi құбылыс тудырған сол кездегi уақыттың ауа райын, әлеуметтiк атмосфераны байыптап, бағдарлап алғанымыз дұрыс. Өйткенi қандай бiр стихиялы бұрқаныстан туған шығарма болмасын, бәрiбiр өзiн қоршаған әлеуметтiк ортаның, белгiлi бiр уақыттың көркем көшiрмесi. Ақын жүрегiнен қорытылып шыққан сол заман көрiнiсi. Сондықтан да бiз қайта-қайта тәпiштеп айтып отырған дәстүр жалғастығын дәл осы жерден iздестiргенiмiз мақұл. Асанқайғы, Шалкиiз, Ақтамбердi, Бұқарлардың кез келген өлеңiн оқып көрiңiзшi: әрқайсысы қадау-қадау алып дiңгектер секiлдi үлкен әлеуметтiк жүк арқалап тұрған жоқ па?! Сондықтан да олар ғұмырлы, сондықтан да олар мәңгiлiк! Олардың әрқайсысы тұтас бiр дәуiр, тұтас бiр тарихи кезеңнiң бел баласы. Сондықтан да олар тек үлкен әдеби тұлғалар ғана емес, үлкен тарихи тұлғалар да! Сондықтан да олардың жыр, толғаулары тарихтың талай-талай аласапыран оқиғаларының арасында адасып, жоғалып кетпей, бiзге келiп жеттi. Әйтпесе, сол кезде қора-қопсы, көршi-қолаң, қыз-қырқынды жырлайтын жыраулар болмады деп отырсыз ба? Болғанда қандай! Ьiрақ олар бiзге қарай сапар шеге алмаған, яғни халық жүрегiнде сақталмаған, сол қора-қопсы, көршi-қолаң айналасында қалып қойған.

Сондықтан бiз бүгiнгi ақын шығармаларынан ежелден келе жатқан дәстүр жалғастығын iздестiретiн болсақ, онда, ең алдымен, оның көтерер әлеуметтiк жүгiне, азаматтық үнiне зер салып, назар тiктеуiмiз керек. Жекелей атрибуттарын /ұйқасын, ырғағын, буын-бунағын, т.б./ әңгiме етсек, сонан кейiн әңгiме етейiк!..

Дегенмен, бұл пiкiр де бiздiң ойымыздың орнықты формуласы бола алмайды. Оған тағы әрiрек көз салып, тереңiрек үңiлген жөн. Өйткенi сол бiр кезеңдер де, сөз жоқ, әлгiндей алыптардың мақамы мен сарынын, тақырыпты игерудегi методы мен метологиясын, бас ауыртып, балтыр сыздатпай-ақ, өзiне шапшаң икемдей қоятын әзiр асқа тiк қасық дайын ауыздар болған. Бiрақ олар да бiзге жетпеген. Асанқайғы, Шалкиiз, Ақтамбердi, Бұқар шығармаларының бiзге жеткен себебi, олардың әрқайсысы жырланар тақырыптың әлеуметтiк маңызын өзiнше ашып, өзiнше көтерiп, бұрын белгiсiз жаңа образдар жүйесiн, сөздердiң синтаксистiк жаңа түзiлiсiн, олардың семантикалық жаңа мәнiн дүниеге келтiрген. Яғни әрқайсысы бiрiн бiрi қайталамайтын жеке-дара жаңалық әкелген. Шынында да Асанқайғының терең философиясын, Шалкиiздiң еменнiң иiр бұтағындай айқасып жатқан жолдары мен Ақтамбердiнiң жортуыл ұранды даусын, Бұқардың бiрлiкке шақырған қайсар ақылды наркескен сөздерiмен шатастыра алмайсыз. Әрқайсысы ерек үн, бөлек бiтiмге ие.

Сонымен, бiздiң айтпағымыз: терең әлеуметтiк мәнi бар өз даусы, өз үнiмен келген жаңалық қана дәстүрдi жалғастыра алады, тек сол ғана дәстүр жалғастығын құрай алады. Яғни дәстүрдi өзiнше жетiлдiрiп, оны өзiнше жаңғыртқан, жаңалық әкелген тұлға ғана баба дәстүрдiң мұрагерi болып табылады.

Ал белгiлi сарын, таптаурын жолмен жүргендер, «сен тимесең, мен тимен, бадырақ көз» деген бейшара моральдың қолына су құюшылар ешуақта да дәстүр жалғастырушылар бола алмайды. Олар – дәстүрдi жалғастырушылар емес, дәстүрдi былғаушылар, дәстүрдi бүлдiрушiлер. Тасада тұрып талантқа тас лақтырушылар да, көлеңкеде отырып көсемсiп сөйлейтiндер де солардың iшiнен шығады. Сөздi тоздырып, ойды аздыратын да солар. Ұйқасты бұзды, буынды сындырды деп, үнiн емес, түрiн сөз етiп, жаңалықтың жағасына жармасып жататын да солар. Өйткенi жаңалық олардың сай-саланы ықтап қонған қамыс күркесiн тегеурiндi бiр демiмен-ақ ысырып тастай салуы мүмкiн. Сондықтан да олар жылы орын, ықта-мекенiн қолпаштап, қорғаштап бағады. Сондықтан да олар дәстүрдiң сыртқы киiмiн ғана сөз етiп, iшкi иiрiмiне көзiн тарс жұмып қарайды. Содан ұйқас пен тармақтарды, буын мен бунақтарды шотқа салып отыратын бухгалтерлер пайда болады...

Бiздiң дәстүр жалғастығынан үлгi көрсетiп, дәрiс беретiн ұлы-ұлы мектептерiмiз бар. Бұл ретте Махамбет пен Абай өлеңдерiн атасақ та жеткiлiктi. Оның екеуiне бiрдей емес, тек бiреуiне, Абай мектебiне аз-кем тоқталып өтейiкшi.

Абай, сөз жоқ, арғы-бергi әдеби тарихымызда бұрын-соңды болмаған ұлы мектеп, қайталанбас ғажап құбылыс. Оның бүкiл творчествосын былай қойғанда, әр өлеңiнiң өзi iргелi дүние, iрi оқиға. Әр сөз, әр жолы жаңалық! Бiрақ осыған қарап, оны өзiне дейiнгi бұрынғы ақын-жыраулардың бай тәжiрибелерiнсiз, тағылым-тәлiмдерiнсiз тақыр жерге тамыр салып өстi десек, онда бiз қатты қателескен болар ек. Ол, керiсiнше, өзiне дейiн жасалынған халқымыздың бойындағы рухани байлықпен мейiрi қанғанша сусындап, оны жетiлдiрiп, қайта қорытып барып, жаңа әдеби әлемдi өмiрге әкелдi. Ол, ең алдымен, өзiне дейiнгi ақын-жыраулардан халыққа қызмет ету, халықтың үнi болу, қоғамның әлеуметтiк мәнiн ашып көрсету, күрескерлiк сияқты басты-басты мәселелердi мирас еттi. Сөйтiп, ол өлеңнiң қастерлi қасиетiн, ең басты қасиетiн ұстанып қалды. Дәстүр жалғастығы дегенiмiз, мiне, осы! Әрине, ол әрбiр материал қарсылығын немесе тақырып қарсылығын, өзiнше жеңдi, өзiнше балқытты. Содан барып, бұрын болып көрмеген iшкi мазмұны тұнба байлығынан бастап, сыртқы тұлға бiтiмiне дейiн ерек өлеңдер дүниеге келдi. Дегенмен, сол мүлде жаңа, мүлде ерек кесек дүниелердi пайыммен парақтап, байыппен бағдарласаңыз, олардың iшiнен сiздiң құлағыңызға сонау-сонау ғасыр қиырында қалған ақын-жыраулардың үнi мен сазы, мақамы мен сарыны талып болсын естiлiп жататыны сөзсiз. Тыңдап көрейiкшi:

Бұқар жырау:

Екiншi тiлек тiлеңiз –

Ең шұғыл пасық залымның

Тiлiне ерiп азбасқа...

Алтыншы тiлек тiлеңiз –

Алпыс басты ақ орда

Ардақтағын аяулың

Күнiнде бiр күн бiреуге

Тегiннен тегiн олжа болмасқа.

Жетiншi тiлек тiлеңiз –

Желкiлдеген ту келiп,

Жер қайысқан қол келiп,

Сонан бiр сасып тұрмасқа.

Ендi Абайдың атақты мына өлеңiн оқып көрейiк.

Бес нәрседен қашық бол,

Бес нәрсеге асық бол.

Адам болам десеңiз,

Тiлеуiң, өмiрiң алдында,

Оған қайғы жесеңiз.

Өсек, өтiрiк, мақтаншақ,

Ерiншек, бекер мал шашпақ –

Бес дұшпаның бiлсеңiз.

Талап, еңбек терең ой,

Қанағат, рахым ойлап қой –

Бес асыл iс, көнсеңiз.

Екi өлеңде де қозғалар мәселе – адамға айтылар ақыл, тiлек, өсиет. Бұқар жырау оны рет-ретiмен санамалап айтса, Абай оны қосып, жинақтап айтқан. Сонымен бiрге, өлеңдердiң мазмұны жағынан да туыстық бар. Екеуi де бiр-бiрiмен алыстан орағытып, қашықтан қайырып жатпай, дәл қарсы алдында, дәл жанында отырып, ең бiр сүйектес жақыныңдай ақыл айтып, нақыл үйретуiмен үндес. Әрине, Абай өлеңi үлгi, түр жағынан да, мазмұн байлығы жағынан да, көркемдiк-эстетикалық орындалуы жағынан да Бұқардiкiнен өзге екенi рас. Бiрақ осы екi өлеңнiң етi бөлек болғанмен, сүйегi мен қаны бiр, жақын екенiн зерделi зерек оқырман бiрден-ақ бiлерi сөзсiз. Сондай-ақ бiз Абайдың:

Жайнаған туың жығылмай,

Жасқанып жаудан тығылмай,





Жасаулы жаудан бұрылмай,

Жау жүрек жомарт құбылмай, –

деп басталатын Оспан өлiмiне бағышталған жоқтауы мен басқа да бiрқатар өлеңдерi таза жыраулық үлгiде жазылғанын жақсы бiлемiз.

Сонымен бiрге, ұлы Абай дәстүр жетiлдiрудi, яғни дәстүр жалғастығын мүлде жаңа арнаға салып, мүлде жаңа сатыға көтердi. Ол алғашқы болып, тек өз халқының рухани байлығын меңгерiп, тек соны ғана игерумен халықтың тарихи санасын жаңа биiк деңгейге көтеру мүмкiн емес екенiн ұқты. Есiк пен терезенi тас бекiтiп, тұмшаланып алу ой мен сананың тұншығуына әкелiп соғатынын бiлдi. Ауа қозғалысынсыз тiршiлiк атаулының күлталқаны шығып, күйреуге ұшырайтынындай, өзге халық, өзге жұртпен рухани байланыссыз ой, сананың опат болатынын сездi. Сондықтан да ол орыс әдебиетiнiң, сол әдебиет арқылы Европа әдебиетiнiң ең үздiк үлгiлерiн мүмкiндiгiнше бойына молынан сiңiрiп, молынан сусындады. Мiне, бұл да Абай бiзге өсиет етiп қалдырған дәстүр.

Бұл құбылыс – дүние жүзiндегi барлық озық әдебиеттерге тән құбылыс. Мәселен, Пушкин. Ол өзiне дейiнгi жасалынған орыс әдебиетiнiң барлық қадыр-қасиетiн бойына жинақтап, оның ең бiр елеусiз, қаға берiс қалтарыстарында қалып қойған дүниелерiне дейiн үңiлiп, адақтап аралап шыққан. Сүзгiден өткiзген. Бәрiн де профессиональдық дәрежеде меңгерген. Ол сонымен бiрге тарихы мың жылдап саналатын бүкiл дүниежүзiлiк әдебиеттiң арғы-бергi үздiк үлгiлерiн аңқасы кепкен шөлдей сiңiрiп алған. Өйткенi ол халықтың рухани байлығын әдебиеттiң озық дәстүрлерiнсiз тек бiр әдебиеттiң дәстүр мүмкiндiгiмен ғана жасап шығам деу ғұмыр бойы тау басына тас тасумен өтетiн сизифтiк бос әурешiлiк деп бiлген. Егер Пушкин әлем әдебиетiнiң озық дәстүрлерiнен өзiн оқшау қойып, тек орыс әдебиетiнiң поэтикалық кафедрасында ғана жұмыс iстесе, онда ол, сөз жоқ, ешуақта да ұлт мақтанышы, ғаламат ұлт ақыны деңгейiне көтерiле алмас едi.

Тютчев те солай. Тiптi Брюсовтың айтуынша, немiс поэзиясы болмаса, Тютчев болмас едi дейдi. Орыс тiлiн, орыс әдебиетiн аса жетiк бiлетiн оның дүниетанымы, эстетикалық көзқарасы – сол кездегi бағдарлауша – немiсше болып шыққан. Ал қазiр ешкiм де Тютчев творчествосынан «немiсше» эстетикалық көзқарасты iздеп жатпайды. Қазiр жұрттың бәрi Тютчевтi таза орыс ақыны ретiнде қабылдайды. Бүгiнде орыс поэзиясында Тютчев дәстүрi, Тютчев мектебi бар. Дәстүр кейде осылай да дүниеге келiп жатады.

Мұндай-мұндай мысалдар дүниедегi iрi тұлғалардың бәрiне дерлiк тән.

Сондықтан да дәстүр жалғастығы деген ұғымды таза ұлттық аяда қарастыруға болмайды. Ол – аса кең, аса терең ұғым. Бұл жерде тағы бiр ашық айта кететiн нәрсе – Абай дәстүрi, Пушкин дәстүрi, Тютчев дәстүрi деген ұғымдар туылған бойда дәстүр болып қабылданған жоқ. Алдымен олар Жаңалық болып, тұма көзiн ашты да, сонан кейiн барып үлкен арналы Дәстүр – өзенге айналды. Сондықтан дәстүр жалғастығын сөз еткенде, таразы басын тең ұстап қарастыруымыз керек. Cәл ауытқу үлкен адастыруға ұрындыруы мүмкiн. Ең алдымен, жаңалықсыз әдебиет өспейтiнiн, дәстүр жалғаспайтынын қатты ескерген жөн.

Бiз, сонымен бiрге, жаңалық дегеннiң не екенiн табиғат – ананың өзiнен үйренуiмiз керек. Табиғатта еш нәрсе де бiрiн бiрi қайталамайды. Бәрi жаңа, бәрi тұңғыш! Әрқайсысы жеке дүние, жеке болмыс! Яғни дүниеде қаншама жапырақ болса, соншама өзгешелiк бар. Бiр жапырақ екiншi жапырақты қайталамайды. Мейлi көлемi жағынан болсын, мейлi күн нұрын сүзiп, нәр жинау жағынан болсын, мейлi симметриялық түзiлiсi жағынан болсын, әйтеуiр, олардың әрқайсысы бiрiнен бiрi бөлек, ерек дүние! Бұл әлдеқашан ғылым дәлелдеп берген табиғи құбылыс!

Ал бiз табиғаттың ұлы мiнезiнен тәлiм ала бермеймiз. Содан барып бiзде сыртқы құбылысынан бастап, iшкi болмысына дейiн бiр-бiрiнен аумай қалған өлеңдер тасқынды конвейрмен дүниеге келiп жатады. Содан барып не жандырып, не тоңдырмайтын, не толқытып, не тебiрентпейтiн, қызуы мен жылуы бiрқалыпты кабинеттiк температураны көрсететiн сұрқай өлеңдер пайда болады. Содан барып баз бiреулер өнер дегенiмiз балқып тұрған темiрдi тас үстiне салып өзiңше илеп, өзiңше соғып шығару екенiн бiле бермейдi.

Мiне, осындай табиғи, осындай қарапайым аксиоманы ескермегендiктен, кейбiреулер өлеңнiң алдымыен тегi арқылы техникасын сөз етудiң орнына, техникасы арқылы тегiн тапқысы келедi. Ең болмаса, олар контекст арқылы қаралып жатса ғой. Өкiнiшке орай, ол да жоқ! Ондай сыншылар ұйқасты, буын-бунақты, тарам-тармақты өлең денесiнен бұтарлап, бұрап сындырып алады да, мына ұйқас шолақ, мына жолдың бiр буыны кем деп, ақылгөйсiп, анализ жасауға кiрiседi. Сөйтiп, олар өзi шатасып қоймайды, оқырман қауымды қатар шатастырады. Тағы да ондайлар цитатшыл келедi. Екi сөзiнiң бiрi – цитата. Пәленше деген классик пәлен деген, төленше деген классик былай деген деп, екi аяғыңды бiр етiкке тығатынын қайтерсiң. Олар, ең сорақысы сол, ол цитаталарды өмiрмен, уақытпен байланыстырып қарастырмайды, таза кiтаби қалпында қарастырады. Сонымен сол атышулы классиктерге қиянат жасап отырғанымен жұмысы да болмайды. Олардың көбiсi-ақ цитатаны тәлiм-тәрбие беретiн дәрiс ретiнде емес, таланты болғанмен, дайындығы аздау, тегеурiнi әлсiз кейбiр бос мойын тайғақтарды қорқытып-үркiтетiн шоқпар ретiнде қолданды. Яғни олар үшiн цитата – творчестволық күш-қуат беретiн дәру емес, бiреудiң бетiн қайтарып тастау үшiн керек белiне қыстырып жүретiн қару!

Бiз мұны бостан-бос айтып отырған жоқпыз. Бiз мұны бүгiнгi қозғап отырған әңгiмемiзге тiкелей қатысты болғандықтан айтып отырмыз. Өйткенi дәстүр жалғастығы деген кең ұғымды барынша тарылтып, барынша сығып қарайтындар да әлгiндегiдей әпербақандар. Тағы да мұны айтып отырған бiр себебiмiз, бiздiң сөзiмiздiң даусы, аз болса да олардың жетесiне жетiп, сүйегiне сiңер ме екен деген ниеттен туған едi. Бұндай цитаташыл сыншыларға француздардың: «Платон айтты – бiттi» дегеннен өткен күйкiлiк, одан өткен бейшаралық жоқ», – деген сөзiн ескерте кеткенiмiз мақұл.

Ендi қозғап отырған мәселемiздiң негiзгi желiсiн әрi қарай қысқаша жалғастырып көрейiк. Әрине, өз творчествосын ғасыр қойнауларында жатқан өз халқының рухани мұраларымен, Европаның ең үздiк тектi үлгiлерiмен қатар байытқан Абай салған сол дәстүр көп ұзамай-ақ жарасты жалғастығын тауып кеткенiн жақсы бiлемiз. Яғни Абай салған сол бiр алтын көпiр бара-бара әлемнiң түкпiр-түкпiрiнен рухани байлық әкелiп, әлемнiң түкпiр-түкпiрiне рухани байлық апарып жатқан алып көпiрге айналды.

Қазақ поэзиясына нақақ көздiң жасын iздеген нала көңiл Сұлтанмахмұт, Құлагер шабыстыы Iлиястар келдi. Олар да ақын-жыраулар мен Абай дәстүрлерiн – өз заманының, өз уақытының үнi бола бiлудi, бесенеден белгiлi жолмен жүрмей, өз жолыңды белгiлеп алуды, өзiң өмiр сүрiп отырған қоғам мен ортаның әлеумиеттiк мәнiн ашып көрсету сияқты қадау-қадау қасиеттi дәстүрлерiн өздерiне мирас еттi. Олардың әрқайсысы қазақ поэзиясының топырағына жаңа тақырыптармен бiрге жаңа сөз, жаңа образды оралымдар әкелдi. Өлең мазмұн жағынан да, соның әсерiнен дүниеге келген ырғақ, түр жағынан да байи түстi. Iлиястың «Бүгiнгi дала» өлеңiн оқып көрейiкшi:

Ертеде, ерте, ерте едi,

Ел шапқанның еркi едi.

Хан қаһарлы едi,

Қара матаулы едi.

Би беделдi едi,

Бейкүнә не көрмедi?

Батыр балпаң едi,

Байғұс жалтаң едi.

Төре сұлтан едi,

Төленгiт ұлтан едi.

Бай мығым едi,

Кедей шiлдiпiрiм едi.

Күн күңгiрт едi,

Дала жым-жырт едi.

Ендi осы өлеңнiң бойында ғасырлар астарында жатқан ақын-жыраулар толғауының сазы мен мақамы, солар қолданған тәсiл-құралдар жоқ деп кiм айта алар екен? Ешкiм де. Сонымен бiрге Iлиястың сол бiр белгiлi саз, белгiлi мақамды жаңа тыныс, жаңа деммен, бұрын болып көрмеген поэтикалық бояулармен байытқанын да ешкiм жоққа шығара алмас едi. Рухани байлықты игеру, оны жетiлдiрiп, жаңғырту осылай болса керек. Ендi осы өлеңнiң соңына зер салайық:

Қоныс қойнын еңбекке ашып,

Жаңа елiне шашу шашып,

Қыр кiлемдi сiлкiп салды.

Кимешектер кiтап оқып,

Малма тұмақ мылтық алды.

Жалба шекпен жауға аттанды,

Жер түрленiп, ел шаттанды.

Бүгiн, бүгiн, бүгiн дала,

Мұндай ма едi бұрын дала?

Қандай қазақы, қандай табиғи өлең! Сонымен бiрге сол тұстағы Европа поэзиясының ең үздiк үлгiлерiмен иық тiрестiре аларлық қандай жаңа! Сөз жоқ, кимешектердiң ктап оқуы, малма тұмақтың мылтық алуы, жалба шекпеннiң жауға аттануы жаңа заманның поэтикалық картиналары ғана емес, бұрын-соңды қазақ поэзиясының топырағында болып көрмеген жаңа образдар жүйесi де! Сондай-ақ Iлияс бiр өлеңнiң iшiнде екi заман, екi кезең кескiнiн – өткен күн мен жаңа дәуiрдi – екi түрлi екпiнмен, екi түрлi нақышпен қағазға түсiрген. Бiрiншiсiндегi «күн күңгiрт едi, дала жым-жырт едi» деп көкiрегi қарс айрылып, күрсiнiп естiлетiн дауыс, екiншiсiндегi «бүгiн, бүгiн, бүгiн дала, мұндай ма едi бұрын дала» деп күмбiрлеп қоя беретiн үн, ең алдымен, белгiлi дәуiр мен кезең үнi, белгiлi кезең мен дәуiр даусы. Соны ақын қалай дәл тауып, қалай дәл көшiрген десеңiзшi. Осы жерде Әбiш Кекiлбаевтың Iлияс туралы «Социалистiк Қазақстан» газетiнде (3 июнь, 1987 ж.) салиқалы мақаласында «Iргелi суреткер әуелi таңғалтады, сосын толғантады» деген сөзi ерiксiз еске түседi.

Мұндай әуелi таңғалтып келiп, сосын ғұмыр бойы толғантып өтетiн таланттар, шүкiр, бiздiң поэзиямызда баршылық. Дариға жүрек Қасым Аманжоловты, iшкi рухты монологтардың құдiретi Әбдiлда Тәжiбаевты, миллион толқынды Тайыр Жароковты, поэзиядағы түркiсiбiмiз Асқар Тоқмағамбетовты, ақша бұлттай сұлулық әкелген Әбу Сәрсенбаевты, бұрқанып тасып төгiлiп жатқан Хамит Ерғалиевтi, өткен мен бүгiнге қатар қоныс тепкен Қалижан Бекхожинды, «Мен – қазақпын» деп қиянға даусын жеткiзген Жұбан Молдағалиевтi, адам сезiмiнiң сыршыл сырнайы Сырбай Мәуленовты, туған жерге кiндiгiнен байланып қалған Ғафу Қайырбековты, әр сөзi шеге боп қағылып жататын Тоқаш Бердияровты бүгiнде бәрiмiз де мақтан тұта аламыз. Олардың қай-қайсысы да әдебиетке өз үн, өз даусымен келген, дәстүр жалғастырушы деген құрметтi ұғымға лайық сутеркерлер

Бұл жерде алпысыншы жылдары әдебиетiмiзге жаңа Гольффстрим ағысын алып келген буынды атамай өту күнә болар едi. Шынында да, бүгiнгi бiздiң поэзиямыз Мұқағалидың кеңiстiгiнсiз, Жұмекеннiң тереңдiгiнсiз, Төлегеннiң еркiндiгiнсiз, Сағидың iңкәр құштарлығынсыз, Қадырдың дәлдiгi мен ойлылығынсыз, Тұманбайдың сыршылдығынсыз, Өтежанның шыншылдығынсыз соншалықты опырайып, соншалықты жүдеу көрiнерi ләзiм. Осы бiр түйiлген жұдырықтай болып келген тегеурiндi жетiлiктiң соңын ала әртүрлi эстетикалық радиустерде жұмыс iстеп жүрген Фариза, Мұхтар, Дүйсенбек, Аяндар шықты. Сондай-ақ бiздiң тұстарымыз – Күләштiң нәзiк сезiмшiлдiгi, Жарасқанның поэтикалық нақтылығы, Иранбектiң иiрiмдi ағысы, Нұрланның драмалық тебiренiсi, Жұматайдың ұлпа кербездiгi, Кеңшiлiктiң әуездi саздылығы, Исрайлдың сезiм мөлдiрлiгi, Ұлықбектiң психологиялық пейзаждары қандай бiр мiнбеден болсын сөз алуға лайық.

Бұл ақындардың бәрiн құр тiзбелеп, құр марапат үшiн айтып отырған жоқпыз. Жұрт мойындаған осы ақындардың, үлкендi-кiшiлi осы таланттардың творчествосын қарап отысаңыз, олардан сiз, сөз жоқ, сонау Асанқайғы, Шалкиiз, Ақтамбердi, Бұқар, Шал, Махамбет, Абай дәстүрлерiнiң заңды жалғасын, әлемдiк әдебиеттiң үздiк үлгiлерiнiң элементтерiн кездестiресiз. Бұл сөзiмiздi дәлелдеу үшiн олардың әрқайсысына жеке тоқталу керек болар едi де, онда мақала монографиялық көлемнен де асып түсер едi. Әрине, олай етудiң ешкiмге де қажетi жоқ. Өйткенi зерек оқырман бiздiң айтпағымызды онсыз да сезiп, онсыз да қапысыз танып отыр ғой деп бiлемiз.

Сонымен, баба дәстүрдiң мұрагерi кмi? Тағы бiр қорытып қайталайықшы. Баба дәстүрдiң мұрагерi – өз халқының рухани байлығы мен әлем әдебиетiнiң үздiк үлгiлерiн бойына жинақтап, оларды өзiнше игерiп, өзiнше қорытқан, өз уақытының үнi бола бiлген, өз заманының әлеуметтiк мәнiн ашып көрсете аларлық қуатқа ие, немере Жаңалық! Тек сол ғана мұрагер бола алмақ.

АҚЫН МИКРОӘЛЕМ БЕ,

МИКРОБӨЛШЕК ПЕ?

Әдебиетiмiздiң айбарлы кезеңдерiнен саналатын алпысыншы жылдардағы естен шықпайтын айтулы айтыстардың бiрi лирикалық кейiпкер жөнiнде болғанын көзi қарақты, құйма құлақ оқырман ұмыта қоймаған шығар. Лирикалық кейiпкер дегенiмiз кiм деген сұраққа ақын-жазушылар да, әдебиет сарапшылары да бiр-бiрiмен қайтып қайрылмастай болып сөзге кеп жататыны әлi есiмiзде. Олардың бiрi лирикалық кейiпкердi тыс күш, тылсым құдiрет көрiп, айға отырғызып әспеттесе; екiншiсi оны ақ шаң, қара топыраққа аунатып, айтқанына көндiрiп, айдауына жүргiзiп қоятын-ды; сол кезде тағы бiрi оның тұлғасын әлемге сыйғыза алмай, әлекке түсiп жататын да, екiншiсi келiп оны тарының қуызындай тар қуысқа кiргiзiп, қамап тастай салушы едi. Тағы да олардың әрқайсысы бұл тұжырымдарды әйтеуiр бүйректен сирақ шығарып, көзге түсе қалайын деген құр дабыра ниеттен емес, дәлелi мен дәйегi жеткiлiктi өмiр мен өлеңнiң өзiнен шығарып айтатын-ды. Жұртты да, сарапшы-сыншыларды да сарсылтып, ұзаққа созылған сол айтыс ақыры қол алысып|, бас изескен мынадай тұжырыммен – лирикалық кейiпкер дегенiмiз ақынның өзi деген бiр-ақ ауыз тұжырыммен аяқталып едi. Шынында жоғарыда бiр-бiрiмен тебiсiп жатқан кереғар пiкiрлер, негiзiнен, ақындардың бiр-бiрiне ұқсамайтын әртектiлiгiнен, олардың дүниетанымының, болмыс-бiтiмiнiң, талант-табиғатының, интеллект өресiнiң, т.б. өзгешелiктерiнен туындап жатқан пiкiрлер едi. Бұзылмайтындай болып бетондалған осы формулалардан кейiн лирикалық кейiпкер жөнiндегi түтеп тұрған дау-дамай айтыс белгiлi бiр уақыт бойы пышақпен кескендей сап тиылды.

Әдебиет проблемасы, сiрә да, таусыла ма?! Бiр проблеманың шешiмiн таптым дегенше, екiншi проблеманың есiгiн қақтым дей бер. Ендi жұрттың алдында, егер лирикалық кейiпкер дегенiмiз ақынның өзi болатын болса, ақын деген кiм, оның қоғаммен, қоршаған ортамен байланысы қандай болуы керек, уақыт пен кеңiстiк iшiндегi орнын қалай белгiлеуге болады деген қыруар сұраулар аңыздап шыға келдi. Яғни ақын дегенiмiз өз бойында шабыттың шалқар желi есiп, жұлдыздар сорғалап, сұрапыл сiлкiнiстер болып жататын, мынау қоршаған орта мен уақытқа тәуелсiз дербес өмiр сүре беретiн тылсым жұмбақ микроәлем бе? Жоқ, әлде айналадағы тiршiлiкпен қоян-қолтық араласып, бiтеқайнасып кеткен, олардан дербес, тәуелсiз өмiр сүре алмайтын, шыркөбелек айналып тұрған осынау дүниемен бiрге шыркөбелек айналып тұратын микробөлшек пе?! Осының қайсысы?

Ақынды қоршаған орта мен уақыттан бөлiп ап дербес өмiр сүре беретiн тылсым жұмбақ деп қарастыратын болсақ, онда ол – қанша талантты болса да – өзiнiң қарақан басыныңы күйiнен басқа асырып ештеңе айта алмайтын, қоғам мен уақыттан үзiлiп тыс қалған, яғни өз заманы мен өз замандасына рухани қызмет ету сияқты ұлы миссиядан жұрдай болып тоналған, ақырында сырттан дем мен леп кiрмегендiктен iштей iрiп, бүлiнiп, творчестволық құлдырау мен күйреуге ұшыраған, үй-iшi, ұсақ-түйектiң бодауында кеткен тұлғаға айналар едi. Ал егер ақынды айналадағы тiршiлiктен тәуелсiз өмiр сүре алмайтын, өмiрде болып жатқан құбылыстарды өзiнше творчестволықпен қорытуға дәрменi жетпейтiн микробөлшек дейтiн болсақ, онда ол өзiнiң творчестволық дербестiгiнен айрылып қалған, осынау шыркөбелек айналып тұрған дүниемен бiрге механикалық қозғалысқа түсiп шыркөбелек айнала беретiн, өзiндiк бет ажары жоқ машықкер мен кәсiпкер боп кетерi сөзсiз. Дұрыс-ақ дейiк. Сонымен, ақын деген уақыт пен заманнан тыс қалған тоң-терiс томаға-тұйық микроәлем де емес, заман мен диалогқа түсе алмайтын, өзiндiк бет ажары жоқ механикалық қозғалыстағы микробөлшек те емес. Сонда ол кiм? Егер бiрер ауыз сөзбен жинақтап айтсақ, ол осынау ұлы заман мен уақыттың әрi микроәлемi, әрi микробөлшегi. Осы екi қасиет өз бойында бiрiгiп синтезделiп, өз басынан қатар табылғанда ғана ол Ұлы Мәртебелi Уақыт пен Заманның ақыны деген ардақты есiмге лайық бола алмақ. Бiрiнсiз бiрi жоқ.

Әрине, бұл сөздi бiз құр қиялдан шығарып алып отырған жоқпыз, өмiрдiң өзiнен, өлеңнiң өзiнен шығарып алып отырмыз. Ақындарға сөз берейiк.

Мен басымнан қорқамын атом ба деп,

Бiр әлемет жасалып жатыр ма деп.

Мұндайдағы сұрапыл тап болар ма,

Өзi болған өзiмен пақырға кеп.

Мен басымнан қорқамын атом ба деп.

Белгiсiз элементтер миымда ойнап,

Миым қайнап барады, миым қайнап.

Белгiсiз ғұмырларға мекен болып,

Өз денеме өз басым бұйырмай ма?!

Бұл ғаламның түбiне жететiндей,

Сұмдық-сұмдық сынаулар өтетiндей.

Мен басымнан қорқамын, мен болмасам,

Атом миым жарылып кететiндей.

Бұл Мұқағали Мақатевтың «Басымнан қорқам» атты өлеңi. Мiне, нағыз азаматтық өлең. Ақын бүкiл адамзат баласының басына түскен қасiреттi өзiнiң жеке басының қасiретiндей қабылдайды. Ол өйткенi өзiн уақыт пен заманнан тыс қоя алмайды. Сондықтан да ол өзiнiң бүкiл болмыс-бiтiмiн, тiршiлiк-тынысын уақытпен бiрге өрiп, бiрге қабыстырып жiберген. Балталасаң, бұзылмайтындай тұтастық. Сонымен бiрге бұл өлең әбден жауыр болған жаттанды сөздерден мүлде ада. Заман мен уақыт үнiн ақын бойындағы дүниетаным, талант табиғаты, болмыс-бiтiм, интелектуальдық қуат өзiнше шыңдап, суғарып, өзiнше көркем қорытудан өткiзген. Сондықтан да ақын үнi заман мен уақыт үнiмен бiртұтас естiле тұра, өзiнiң ерекшелiк дербестiгiн жоғалтпайды. Айқын да айбатты!

Ендi Жұмекен Нәжiмеденовтың «Қыс – 80» өлеңiн оқып көрейiкшi:

Оң қарымды басқан сынды тау құлап,

глобустың оң жартысын су алды.

Кiшi қызым сәл тұрды да жаудырап,

«папа тыныш ұйықтады» деп қуанды.

Төсегiме келгендердiң бәрi осы –

Түсiнбейдi бiрi тiлдi, бiрi ымды.

«Тыныш» деген сөзден ұшып зәресi,

Шешем байғұс жетiп келiп сүрiндi.

Ғұмыр бойы тыныштықты уағыздадым жан салып,

тыныштықты аңсадым:

Отаныма тек тыныштық тiледiм,

ошағыма от басыма тiледiм,

бiрақ, бiрақ тiлегенiм жоқ едi

Тыныш тапсын деп ешқашан жүрегiм.

Оң жақ жартым тынып қалды бiртүрлi,

Сол жақ жартым соған қарсы майдан ашқан сықылды.

Бiр мұхитқа антициклон келдi де,

Бiр құрылықта революция жеңдi де –

аман қалдым мен, мiне.

Ақын төсек тартып жатыр. Қатаң ауру, қатты күйзелiс үстiнде. Жеке бастың ауруы, жеке басының күйзелiсi, бiрақ бұл жолдардан сiз ақынның жеке басының аласұруы мен жеке басының гөй-гөйiн естiп отырсыз ба? Жоқ! Әрине, ақын өз басының күйзелiсiн бүкiләлемдiк сұрапылдармен, бүкiләлемдiк құбылыстармен сабақтастырып жiберген. Бұл да нағыз азамат ақынның қолынан келетiн iс. Уақыт пен Заманның төл перзентi ғана осылай сөйлей алмақ!

М.Мақатаев өз өлеңiнде бүкiл адамзат баласының басына түскен қатердi өз басына түскен қатердей қабылдаса, Ж.Нәжiмеденов, оған керiсiнше, өз басына түскен күйзелiстi заман мен уақыт күйзелiсiмен қатар қарастырады. Екi ақын, екi түрлi қарым-қатынас, бiрақ азаматтық кредо бiр. Екеуi де әрi заман мен уақыт денесiндегi микробөлшек, әрi өз қолтаңбасы, өз үнi бар тылсым жұмбақ микроәлем. Қоршаған ортадан өздерiн тыс, томаға-тұйық ұстау да, көрiнген тақырыптың шылауында кететiн «бос айналысқа» түсу де жоқ.

Әрине, мұндай өрелi өлеңдердi жалғыз осы екi ақын творчествосынан ғана емес, басқа ақындар шығармаларынан да табуға болады. Дей тұрғанмен, қазiргi қазақ поэзиясының хал-ахуалы кiм-кiмдi болсын қатты алаңдатуы тиiс. Жекелей ақындар болмаса, көптеген ақындар творчествосын «сұрқайылық ауруы» сортаң топырақтай жайлап бара жатқанын жасыра алмаймыз. Ол «сұрқайлық ауруының» басты себебi жоғарыда айтып өткен ең қажеттi екi қасиеттiң бiр жерден табылмауынан, синтезделiп жинақталмауынан деп бiлемiз. Соның салдарынан қазiр өзiне өзi тығылып, күн жаумай су болып, ұнжырғасы түскен жылаңқы өлеңдер де, көкiрегiн құс жастық қылып көпсiгенше ұрғылайтын даңғаза өлеңдер де қаптап барады. Шын творчестволық iзденiс, шын творчестволық белсендiлiк жоқ. Ал шын творчестволық үрдiс жоқ жерде қандай бiр iрi тақырыпты жырламасын шын азаматтық белсендiлiктiң көрiнуi мүмкiн бе? Әрине, жоқ!Ондай кездерде ұйқас-ырғағы, буын-бунағы түгел, яғни киiмi бар, бiрақ iшiнде түйiрi жоқ ортақол сұрқай өлеңдердi конвейрмен толассыз ағытатын механикалық машық фабрикасы iске қосылады. Творчество атаулыдан жұрдай, қаны да, жаны да жоқ ондай стандартты өндiрiстiк өнiм кiмге дәрi, кiмге шiкiрә? Лайым, болашақта бiздiң өлең әлемiмiздi содан сақтасын.





ҮШІНШІ БӨЛІМ

АЛТЫННАН СОҚСА ДА,

БҰҒАУДЫҢ АТЫ БҰҒАУ

Өз басым он тоғызыншы ғасырда өмiр сүрген, жота-жота боп жатқан рухани iрi тұлғалардың ешқайсысының бәсiн түсiрмей, ешқайсысының биiгiн аласартпай-ақ, Абай мен Махамбет есiмдерiн айрықша атар едiм.

Әрине, бiрден айтайық, Абайды ешкiммен теңестiруге болмайды. Өйткенi Абай өзiне дейiнгiлердiң де, кейiнгiлердiң де қай-қайсысынан да биiк, қай-қайсысынан да терең, қай-қайсысынан да ауқымды. Олай дейтiнiмiз, қазақ халқының қара дауылдай өксiген мұң мен зарын дәл Абайдай қозғап, Қаратаудай ауыр қайғы мен қасiретiн дәл Абайдай көтерген ақын жоқ. Көзiнен жас, жүрегiнен у сорғалаған Абаймен ешкiм де теңесе алмақ емес. Бiрақ солай бола тұра, бiздiң бүкiл мұңымызды мұңдайтын да, жоғымызды жоқтайтын да Абай ғана десек, онда одан кейiнгi кеңiстiгiмiзде тұлдыры жоқ тып-типыл нағыз тайқымаңдайға айналар ек. Мына қу тағдыр бiздiң пешенемiзге, басқа ырыс пен құтты қайыршыға тастаған садақадай қолының ұшымен там-тұмдап қана берсе де, мұңымызды мұңдап, жоғымызды жоқтайтын сөз-ырысымыз бен жыр-құтымызды уыстап-уыстап шашқан-ақ екен. Сол сөз ырысымыз бен сол жыр-құтымызды бойымыз бен ойымызға барынша молынан сiңiре бiлсек, бiзден өткен рухани олжалы, бiзден өткен рухани бай ел сирек-сирек болар едi...

Абай – қазақ халқының рухани кеудесiнде бiздiң жанымыздағы отты сөндiрмей көрiктей уһлеп үрлеп, күрсiнiп тұрған «қырық жамау жүрек».

Ал Махамбет – қазақ халқының кегi, ызасы, намысы, жiгерi, қайтпас қайсарлығы. Яғни, Махамбет – қазақ халқының кегi мен ызасынан, намысы мен жiгерiнен жаралған наркескен рухани қару.

Мынаны қараңыз, Абай дүниеге Махамбеттiң басы шабылғаннан кейiн екi жыл өтпей келiптi. Тарих үшiн екi жыл деген қас-қағым сәт. Аллатағала қазақ халқының құтты құрсағын ұлы тұлғаларға қай кезде де құрғатпаған ғой. Оған да шүкiр!

Иә, Махамбет – ұлы рух. Кезiнде де айтқанбыз, қазiр де қайталап айтамыз, рух – от, рух – жан, рух – нерв. Ол – адам жанының ең қалтарыс түкпiрiне сәуле түсiретiн нұрлы шапақ, адам жанының ең бiр нәзiк қыл iшектерiн қозғалысқа келтiретiн ұлы ырғақ.

Егер өлеңде рух жоқ болса, оның образы, ойы, теңеуi, метафорасы, эпитетi, ұйқасы... т.б. компоненттерi сөнiп қалған шамдар ғана. Жылытпайды, сәулелендiрмейдi, толқытпайды. Рухты өлеңде олардың бәрi ыстық, бәрi сәулелi. Образ, ой, теңеу, метафораңыз рухсыз өмiр сүре алмайды, ал рух, керек кезiнде, оларсыз өмiр сүре алады. Сенбесеңiз, Махамбеттiң «Жалғыздық» өлеңiн оқып көрiңiз:

Бұл дүниенiң жүзiнде

Айдан ару нәрсе жоқ,

Ол түнде бар да, күндiз жоқ.

Күннен ару нәрсе жоқ,

Ол күндiз бар да, түнде жоқ.

Мұсылманшылық кiм де жоқ,

Тiлде бар да, дiнде жоқ.

Көшпелi дәулет кiмде жоқ

Бiрде бар да, бiрде жоқ.

Азамат ерлер кiмде жоқ,

Ерiккен күнi қолда жоқ.

Заманың менiң тар болды,

Тура билiк биде жоқ.

Бәрiн айт та, бiрiн айт,

Қаумалаған қарындас

Қазақта бар да, мен де жоқ...

Амалы құрып, тiстенген шарасыздық. Ыза. Кек. Намыс. Ендi сiз осы өлеңнен көзге түсiп тұрған бiр образ, бiр тапқыр теңеу, ең болмағанда, тың эпитет көрдiңiз бе? Жоқ. Сезiмi сөнген, көңiлi соқыр адам үшiн бұл өлең тiптi атамзаманнан белгiлi нәрселердi тiзiп (айдың түнде бар, күндiз жоқ екендiгiн, т.б.), өзiнiң жалғыз екенiн айтуға құрылған хабарлы сөйлемдер ғана

Бiрақ сiз өлеңдi олай оқи алмайсыз. Iшкi ырғақты рух олай оқуға мүмкiндiк те бермейдi. Өлеңдi оқып отырғанда түу тереңнен естiлетiн айналып соғып, үйiрiлiп тұрып алатын иiрiмдi гуiлге құлақ түрiңiзшi. Ол өзiмiз айта беретiн әуен де, әуез де емес. Ол – ақын жүрегiнiң ызалы қыжылы мен өжет қызуын өзiне сiңiрiп алған Рух.

Рухсыз ел – бар нәрсеге де құлықсыз ел. Рухынан айырылып қалған ел, үстiнен бөзi, аузынан сөзi түсiп тұрған ынжыққа, қарнынан басқа қамы, ұйқыдан басқа қызығы жоқ маубасқа, шоқайының тесiгiнен шұлғауы шұбатылған көнбiске, тұмсығынан суы сорғалаған сүмелекке, жағасын айырып жiберсең де, мұрнын қолқ еткiзiп бiр тартып жүре беретiн можантопайға, үстiнен құстың көлеңкесi өтсе де бұға қалатын жасқаншаққа, көң мен күл арасында қалған күйкiге, жападан жалғыз айдалада отырып алдындағы асын жан-жағына қарамай iше алмайтын жалтаққа, тiрсегi тiрсегiне соғылып келгенге де қайрат көрсете алмайтын дәрменсiзге, етiн жұлып жеп жатқанның бетiне тiктеп қарай алмайтын езге, кез келгеннiң табанының астында иленiп жата беретiн сорлы бейшараға, әркiмге алақан жайған тiлемсекке, тiптi су сұрап iше алмайтын сүйртiлген сұлбаға айналады. Ондай ел, ақырында, ит мiнiп, ирек қамшылап кетпек. Рухсыз елде қадiр де, қасиет те қалмайды. Рухсыз елдi ешкiм де сыйламайды. Қалай сыйлайды? Егер оның малақайы милығына түсiп, самайынан сiркесi мен битi ағып тұрса!

Рухты елдiң ғана бойы тiк, еңсесi биiк!

Рухты ел ғана ешкiмге кеудесiн бастырмайды, жағасынан алдырмайды. Жағасынан алғанның жағын айырып жiбередi. Күшi жетпесе жағаласып өледi. Жағаласып жүрiп, ең құрығанда, жастығын ала кетедi.

Рухты ел қарағайға қарсы бiткен бұтақтай қайратты!

Рухты ел еменнiң иiр бұтағындай берiк!

Рухты ел найзағай бұтақтарындай шалт!

Рухты ел бөркiн шың басындағы бұлттай оқшырайтып киетiн асқақ!

Бүгiнгi таңда бiздiң Рухымыз – Сарыарқаның құрышынан құйылып, Аспан мен Алатаудың арасында найзағайлармен тапталып, Атырауда суғарылып, Қаратаудың қайрақ сауырына қайта-қайта қайралған семсердей өткiр, алдаспандай айбарлы, наркескендей қайратты Рух болуға тиiс. Ол тек сестi ғана емес, естi де Рух болуы керек. Өйткенi ессiз рух – есерсоқтық рух. Есерсоқтық – аузына не келсе соны оттайтын әулектi әумесерлiкпен, түбi түскен шелектей даңғырлаған даңғаза дарақылықпен жатырлас, кiндiктес, құрсақтас.

Әулекiлiк пен әумесерлiк, дарақылық пен даңғазалық елге сес болып жарытпайды, қайта елге сор болып жабысады. Ондай рух айнала қонған басқа жұртқа сенiң елiңдi көзге шыққан сүйелдей жеккөрiнiштi етедi. Әулекiлiк пен әумесерлiктi, даңғазалық пен дарақылықты бойына кiргiзiп алған ел, ең алдымен, өзiн өзi жалмап, бүтiндi бұтарлап бүлдiрiп, түгелдi ту-талақай етiп жiбередi. Азуы алты қарыс алауыздыққа, ауқымы алпыс кез алакөздiкке ұрындырады. Ақырында өз басын өзi жұтып бiтедi. Қауiптi рух!

Сондықтан да, бiздiң бiреулердiң сыртынан тұрып «қот-қоттағанына» ерiп iсiнiп, iшке кiрiп «шоқ-шоқтағанына» ерiп күпсiнiп жүрген кейбiр қандастарымыздың «шаң-шұңына» қолымыздан келгенше, шамамыз жеткенше басу айтып «қой-қойлайтынымыз да», олардың «даң-дұңына» басалқы айтып «ойбайлайтынымыз» да содан.

Сестi рухты естi жүрек билеу керек. Сонда ғана ол нағыз ұлттық рухқа айналады.

Сөз жоқ, ақар-шақар таулардың төсiнен сарқырап төгiлiп, айдынға бұрқырап құйылған, жасын ойнатып, жай лақтырған, күндей күркiреп, желдей бұрқырап жатқан Махамбеттiң рухани әлемi бiздiң сол ұлттық рухымызды сомдап соғып жатқан алып Ұста Дүкенiмiздiң бiрi және бiрегейi. Алапат қуатпен жұмыс iстеп тұрған ол Ұста Дүкеннiң жұмысы мәңгiлiк тоқтамақ емес. Өйткенi бұл дүниеде сөзден қуатты ештеңе жоқ. Оның қуатының алдында атом электростанцияларыңыздың қуаты да, мұхиттың терең қабаттарында жүрген құрыш денелi сүңгуiр кемелерiңiздiң қуаты да, жетi қат көктi дар еткiзiп жыртып өтетiн зымырандарыңыздың қуатты да дәрменсiз. Өйткенi ол қуаттардың бәрi де дүниеге ой мен сөз арқылы келген. Сондай-ақ адам қолымен дүниеге келген қандай бiр, мейлi ол дүлей, құбыжық қуат күшi болса да, Сөз арқылы басқарылады. Дүниеде Сөз үстемдiгiнен өткен үстемдiк жоқ.

Еңселiгiм екi елi,

Егiз қоян шекелi,

Жараған теке мүшелi,

Жауырыны жазық, мойны ұзын,

Оқ тартарға қолы ұзын,

Дұшпаныма келгенде

Тартынбай сөйлер асылымын.

Құла бiр сұлу ат мiнген,

Құйрық, жалын шарт түйген,

Құм сағыздай созылған,

Дулығалы бас кескен,

Ту түбiнен ту алған,

Жауды көрiп қуанған

Мен Өтемiстiң баласы

Махамбет атты батырмын.

Жаңа ғана мына күйкi тiрлiктiң ғұмыры бiтiп болмайтын күйбеңiн ойлап, бойыңыздағы бүкiл қуаттан айырылып қалғандай ұнжырғаңыз түсiп, соншалықты бәкене, соншалықты пәс болып отыр едiңiз, мына өлеңдi оқыдыңыз да қызыл көрген қырандай дүр сiлкiндiңiз. Сiздiң де «еңселiгiңiз екi елi» боп шыға келдi. Аптап кезiндегi ақырын ғана жылап ағып жатқан алпыс екi тамырыңыздың iшiне от, от емес-ау, өрт кiргендей болды. Сол өрттен жанарыңызға шоқ түсiп кеткендей айналаңызға жарқ еткiзiп қарадыңыз. Күйбең тiрлiктiң көлкiлдеп тұрған күйбең ойлары аяғыңыздың астына шiрiген пердедей боп сыпырылып түстi. Жел үрлеген шоқтай боп қозданып жанып тұрған жанарыңыз аула iшiнен әрiрек қарай бастады. Бiрiн бiрi ала алмай, бiрiн бiрi жыға алмай тайталасып, итжығыс түсiп жатқан мына аласапыран дүние-тiршiлiктi көрдiңiз. Көрдiңiз де, елiңiз бен жерiңiздiң тағдырын ойлай бастадыңыз. Тек ойлап қана қоймай, елiңнiң еңсесiн көтерткiсi келмей, оның етегiне иттей жабысып алған әлдекiмдермен алысып-жағаласқыңыз, жерiңнiң құйқалы жерiне қол салғысы кеп тұрған басқа бiреулермен тартысқа түскiңiз кеп кеттi. Өйткенi сiздiң тұла бойыңызда жерiнiң бiр пұшпағына дұшпанның итi сарыса намысы қозып шыға келетiн ата-бабаңыздың қаны оянды!

Мiне, рух күшi! Алақандай ғана өлең есiк пен төрiнiң арасындағы күйбең тiрлiктi ғана ойлап, рухани мүсәпiр боп қалған бiр жанды қалай түлетiп жiбердi.

Қоғалы көлдер, қом сулар,

Кiмдерге қоныс болмаған?!

Саздауға бiткен құба тал

Кiмдерге сая болмаған?!

Басына жiбек байлаған

Арулар кiмнен қалмаған?!

Таңдап мiнген тұлпарлар

Иесiн қайда жаяу салмаған?!

Құландар iшпес бұршақ қақ

Кiмдерге шәрбат болмаған?!

Садағына сары шiркей ұялап,

Жау iздеген ерлердiң

Қайда басы қалмаған?!

Ендi сiз алыс-жұлысқа түсiп алқымнан алып жатқан, жағаласқа кiрiп, жаға жыртысқан, бiр-бiрiне кiрш еткiзiп тiсiн басып, бiр-бiрiне тырнағын мытып батырып тұрған мына қатал да қатыгез дүниеден мүлде күдер үзгендей боп оңаша қалдыңыз. Келiсiмi күнде үзiлiп, бәтуасы күнде бұзылып жатқан бұл берекесiз тiршiлiктен безгендей арғы-бергi өмiр жайлы тылсым терең ойға баттыңыз. Сол тереңдiктiң түкпiр-түкпiрiнен екi кештiң арасындағы сәттей күңгiрт, құсы қайтып, қызығынан айырылған көл үстiн тұмшалаған тұмандай ауыр қою үн көтерiлiп тұла бойыңды түгел жайлап алды. Байқасаң, мына жалғанды жалпағынан басып өткен жалғыз сен емес екен. Саған дейiн де алшысынан тұрып, алшайып жүргендер болыпты. Бiрақ бұл дүние оларға да опа бермептi. Саған да опа бермек емес. Бодаусыз тiрлiк, баянсыз өмiр бұл...

Алайда iшiне кiрiп үнсiз обып, ұйығына түсiп түбiне тартып бара жатқан осы бiр опасыз ойды ақын шұғыл серпiп тастайды да, жаңа ғана өзiн өзi кемiрiп, қабаржып, қамықпағандай, тосқауылға тiрелгендей боп жол таба алмай торықпағандай, айналасын түгел жаңғырықтырып, сұңқардай саңқылдап «iшелiк те желiк, мiнелiк те түселiк, ойнайық та күлелiк, ойласаңдар, жiгiттер, мынау жалған дүние, кiмдерден кейiн қалмаған» деп серiппедей серпiлiп, шымыр сөйлеп кеттi. Өйткенi бұл өмiрге келдiң екен, онда ол өмiрге беретiнiң де, ол өмiрден алатының да бар. Жейтiн ырыздық-несiбең де, беретiн күш-қуатың да, көретiн қызық-қуанышың да, көнетiн нала-мұңың да бар. Жарық дүниенi көргенiң үшiн де, сен жарық дүниеге қарызсың. Сол қарызыңды өте, соны ақтап шық...

Сонымен сiз ишарамен ғана айтқан ақын ойының ымын үңгiп, жымына сүңгiп кете бардыңыз...

Махамбет өлеңдерiнен сiз көзiңдi де, өзiңдi де арбайтын сылаңдап тұрған сұлу сөздi де, жайнаң қағып жайраңдап тұрған қылықты сөздi де, тамсанған сайын талғап сора бергiң келетiн таңдай үйiрер тәттi сөздi де, жаныңды жай таптыратын жайдары сөздi де, жүзiктей құбылып жұтынып тұрған сөздi де, гүлi ашылып, мәуесi төгiлген құлпырған сөздi де, тiптi салиқалыққа шақырар сабырлы сөздi де кездестiрмейсiз. Оның өлеңдерiнiң бәрi дерлiк бес қаруын белiне түгел байлап алған, кектей күйiнiп, ызадай өртенiп тұрған өлеңдер. Бәрi де аттың үстiне мiнiп, ереуiлге шығып, жорыққа аттанып бара жатқандай. Әр жол, әр сөзiнен қару-жарақтардың шыңылы, тақыр жердi тарсылдатып бара жатқан тұяқтар топылы, күпшектей-күпшектей бiлектерiмен ұстасып жағаласқан жандардың бiрiн-бiрi ала алмай ышқынып, кiжiнген қыжылды үндерi, қылыштасқан батырдың демi мен лебi естiледi. Оқи бастағаннан-ақ сенiң де iшкi дүниең астаң-кестеңi шыққан аласапыранға толып, айналаң түгел орай да борай соққан желдей алағай да бұлағай боп кетедi.

Ереуiлдi жырлар!

Егеулi найза жырлар!

Ол жырларды оқығанда басы кеудесiне түсiп салбырап, қалғып-мүлгiген де, белi бүгiлiп, еңсесi түсiп, езiлiп отырған да тiктелiп кетерi хақ.

Ол жырларды оқыған жан қажыр-қайратсыз қалғып қалжырап жатқанда қайтадан құрыштан құйылғандай боп шоқтықтанып, жоталанып бара жатады.

Кермиығым, кербезiм!

Керiскедей шандозым!

Құландай ащы дауыстым!

Құлжадай айбар мүйiздiм!

Қырмызыдай ажарлым!

Хиуадай базарлым!

Теңiздей терең ақылдым!

Тебiренбес ауыр мiнездiм!

Атына тұрман болсам деп,

Жұртына құрбан болсам деп,

Адырнасын ала өгiздей мөңiреткен,

Атқан оғы Едiл, Жайық тең өткен,

Атқанын қардай боратқан,

Көк шыбығын қанды ауыздан жалатқан,

Арыстан едi-ау Исатай!

Бұл фәнидiң жүзiнде

Арыстан одан кiм өткен?!

Ойпыр-ау, арнасына сыймай арқырап-сарқыраған, ақтарылып төгiлiп, бүктетiлiп жазылған, аспанға шапшып, қайтадан гүрс етiп құлаған бұл неткен дүлейлi тасқын. Жер сiлкiнген кездегi алып таулардың денесiнен бiрi-бiрiне соғысып, бiрi-бiрiн лақтырып, бiрi-бiрiн ұрып, сатырлап домалап жатқан тастардай бұл неткен бетпақ жөңкiлiс. Қара ормандарыңды жерге басын тигiзiп жапырып жiберетiн қара дауылдай бұл неткен долы уiл мен гуiл. Қара бұлттардай күркiреп, шатырлап жатқан қып-қызыл найзағайлармен тауларды сүзгiлеп жатқан бұл неткен сойқан диюлық. Алдына теңiз өңгерiп, сапырып отырған бұл неткен жойқын перiлiк.

Осы бiр арсы-гүрсi, алай-дүлейлi алақұйын боп жатқан дүниемен сiз де араластыңыз да кеттiңiз. Ақтарылып төгiлiп, бүктетiлiп жазылған дүлейлi тасқынның бiр тегеурiндi күшiне, таулардың денесiнен сатырлап домалап жатқан бетпақ жөңкiлiстiң бiр тасына, жолдағысының бәрiн жапырып жiберетiн қара дауылдың бiр гуiлiне, тауларды сүзгiлеп жатқан сойқан дюлықтың бiр найзағайына, шалқар теңiздi сапырып отырған жойқын перiлiктiң бiр толқынына айналдыңыз. Өйткенi сiздiң iшкi әлемiңiзде де мына кең дүниеге сыймай бiр-бiрiне қысастық жасап, бiр-бiрiн қиянатқа байлап берiп жатқандарға деген ыза, бiр-бiрiн жаныштап, бiр-бiрiн балшықтай илеп жатқандарды көрiп ашу, елдiң ырысы мен құтын обып асап, опырып жеп жатқандарға қарап өштiк, бiр бүйiрiңнен бiр түртiп, екiншi бүйiрiңнен екi түртiп, етігiңнiң өкшесiн басып, етегiңе шоқ тастап жүргендердi көрiп өшпендiлiк, қараптан-қарап жүрсең де жерге тығып жерлейтiндерге қарап намыс пен өжеттiк атқа мiнiп шыға келдi. Ендi сiз де елiңiздiң кеткен есесiн даулауға, елiңiздiң кеткен намысын жыртуға дайынсыз. Олай болса, өлең де өз мiндетiн орындады.

Әлi де орындай бермек. Олай дейтiнiмiз, кейiнгi кезде басқа-басқасын былай қойғанда, Махамбет жырларының өзiн тар түсiнiк, тар аяда қарастыруға тым үйiрсек боп бара жатқан сияқтымыз. Әрине, Махамбет – тарихи тұлға. Сондықтан оған арналатын тарихи материалдар мен мақалалар барынша мол болғаны жөн. Ол материалдар мен мақалалар нақты деректер мен фактiлерге негiзделуi керек. Бiрақ Махамбет өлеңдерiн үнемi сол нақты деректер мен фактiлерге қызмет етушi ғана етiп көрсетiп қойсақ, онда арнасын керiп асып-төгiлiп жатқан ағысымызды тым тарылтып, көк тiреп тұрған биiгiмiздi мүлде аласартып алуымыз әбден мүмкiн. Сондықтан Махамбет өлеңдерi туралы сөйлегенде – қашаң қарасаң да! – сақал-мұрты басулы, түймелерi түгел салулы, не күлмейтiн, не жыламайтын, сұп-суық қалпында мұп-мұнтаздай боп оқтау жұтқандай қалшиып, не бүгiлмей, не иiлмей, айтқанынан қайтпай қасарысып тұрып алатын джентельмен Дерекпен, рыцарь Фактiмен ғана сөйлеу аздық етедi. Әрине, деректiң аты дерек, фактiнiң аты фактi. Ол деректерге құлақ түрсек, Махамбет бiр де бiр рет жекпе-жекке шықпапты, тiптi қарсы келген дұшпаннан ретiн тауып жылыстап, ығысып кеткен тұстары да болыпты. Ол туралы Тiлекқабыл Боранғалиұлы «Егемен Қазақстан» газетiнiң бетiнде жазды да. Мен өз басым, ештеңенi бүгiп-бүркемелемей, майлап-сыламай, ашығын айтқаны үшiн Тiлекқабылға дән ризамын.

Сондай-ақ Тiлекқабылдың, одан басқа да кiсiлердiң жазғандарына көз салсақ, Махамбеттiң соншалықты ызаланып «Хан емессiң, қасқырсың, қас албасты басқырсың» деп зәрi мен кәрiн төккен Жәңгiр ханыңыз да орман еккен, мектеп ашқан жақсы адам екен. Оған бiз тiптi де шүбә келтiрмеймiз. Факт фактiсiмен, бiрақ фактор қайда? Өйткенi Махамбет Жәңгiр ханмен ғана күрескен жоқ қой. Тiптi ханмен демей-ақ қояйықшы (хан десек қасиеттi хандарымызға тiлiмiз тигендей болар). Сол замандағы халқының басына әңгiр таяқ ойнатқан – Жәңгiр хан болмай-ай қойсын! Жүздеген, мыңдаған әңгiрбайлар мен әңгiрбектердi қайда қоясыз. Саржағалар мен оқалы иық, жез мұрт, жез түймелердi қай тесiкке тығамыз?! Әрине, мақала авторлары олар туралы да айтады. Бiрақ тым көмескi, солғын айтады. Ол мақалалардағы басты екпiн Жәңгiр ханды Махамбеттен арашалауға түсiрiледi. Тағы да қайталап айтамыз, әңгiме Жәңгiр ханда емес. Одан әрiректе.

Махамбет күресiнiң алтын қазығы – «Едiлдiң бойы ен тоғай, ел қондырсам деп едiм, жағалай жатқан сол елге, мал толтырсам деп едiм» деп қазақ даласын қос өкпесiнен сығып бара жатқан отаршылдық құрсауына қарсы қайрат көрсетуi мен «қорлықта жүрген халқыма Бостандық алып берем деп» деген азатшыл арманында. Махамбеттi iздесек дәл осы жолдар төңiрегiнен iздейiк.

Махамбет ешкiмнен нан сұрайтын жағдайда болмаған. Елi де болған, жерi де болған. Қадыр мен қасиетi көп-көп адамнан асып та тұрған. Бiрақ оған халқының бостандығы мен азаттығы бәрiнен артық болды. Оның қарекетi бұл ретте «алтынмен соқсаң да бұғаудың аты бұғау» деген араб даналығымен сәйкес келдi. Ол бостандық үшiн өзiнiң қара басының қам-қарекетiн тәрк еткен.

Яғни, Махамбет елiнiң қанын сүлiктей сорып, жерiне күйе боп түскен отаршылдық жүйемен күрестi. Тағы да оның күресi сол бiр тарихи кезеңмен бiрге бiтiп қалды деп ойлайсыз ба? Оның өлеңдерi бүгiн де жорықта. Оның өлеңдерi бүгiн де жан берiсiп, жан алысар ұрыс iшiнде. Өйткенi күнi кеше елiнiң үстiне әңгiр таяқ ойнатқан әңгiрбайлар маен әңгiрбектер болса, ендi бүгiн елдiң берекесi мен құтын қылғытып жұтып жатқан жемiрбайлар мен жебiрбектер бар емес пе арамызда...

Керек десеңiз, Махамбет өлеңдерi, қай кезде де зорлық пен зомбылыққа қарсы, басқаны былай қойғанда, сүйегiн зорға сүйретiп жүрген жанның өзiн қолтығынан демеп, қолына қару ұстатып, атқа қондырып жiберердей қуатқа ие.

Жаныңды қай жерге қоярыңды бiлмей, кеудеңдегi жүрегiң атқақтап аузыңа тығылып, қаның басыңа шауып, намыстан қақ айырылып жарылардай боп тұрған сәттерiнде де сүйенер тiрегiң сол рухани пiрлер мен әулиелер болмақ. Ондай жағдай, сөз жоқ, талайымыздың басымыздан өттi. Тәуелсiздiздiктiң алғашқы жылдарындағы саяси арпалыстар мен сапырылыстарды есiңiзге алыңызшы. Бiреулер сойылын көтерiп Оралға, ендi бiреулер шоқпарын көтерiп Алтайға жүгiрiп жатқан жоқ па едi?! Жұрттың бәрiнiң жанын жегiдей жеп қинаған сол бiр сәтте мен де Махамбет рухына жалбыранып өлең жаздым:

О, Махамбет, батырым,

Әулием, пiрiм, ақыным, –

Аруақ, жан мен рухым,

Қандасым, туыс, жақыным,

О, Махамбет, батырым.

Желеп сен, жебеп қолдашы,

Қолдашы менi, қорғашы,

Шайқалып тұр ғой, шайқалып,

Қазақтың қалың ордасы.

Талықсып жатыр бүгiнде

Дiнiм де, бiлiм, тiлiм де

Өшiп бiр кете жаздап тұр

Арыстан дауыс үнiм де.

Талқаны шыққан тойым-ай!

Ойраны шыққан ойым-ай!

Керек боп тұр ғой рухың

Кескектi ердей сойым-ай.

Дүние, мейлi, түнерсiн! –

Қайратың менен айбатың.

Желеп бiр менi жiберсiн

Бiлмеген мұны пақыр ғой, –

Жармасып бүгiн жағаға

Алқымнан алып жатыр ғой.

Көңiлiм менiң ортайды

Жанымнан нұр мен әр тайды.

Бөлiп ап Ертiс, Есiлдi

Кетпекшi алып Алтайды.

О, Махамбет, пiрiм-ай,

Қуат пен қайрат бер маған –

Атырау болып долданам,

Алатау болып толғанам.

Маңғыстау болам зарлаған,

Сарыарқа болам сарнаған.

Қуат пен қайрат бер маған!

О, Махамбет, пiрiм-ай,

Қолдашы, қане, бүгiн-ай!

Сол жылдары бүкiл ел-жұрт болып рухани тұлғалардың бәрiне жалбарынып қана қоймай, солардан рухтанып та жаттық.

Махамбет өзiнiң жорықтас серiгi, сүйенер тiрегi «арыстан Исатайынан» айырылып, «сағағы болат қылыштың балдағынан сынғаннан» кейiн «тар қолтықтан оқ тигендей», ортан жiлiгi опырылып түскендей хал кешедi. Осы тұстан бастап оның өлеңдерi бұлт астынан шақырайып шыға келген күндей ащы, жалаңаш жота үстiндегi борандай бұрқақ. Бейне бiр әр сөз, әр жолына ашудың зәрi құйылып, ызаның уы себiлгендей. Бiрақ ол өлеңдерден сiз қамықса да, тауаны қайтқан жiгерсiздiктi, қажыса да, маңдайы тасқа соғылған қайратсыздықты кездестiрмейсiз. Сөздерi атан жiлiктi, арқа мүйiздi мiнезiнен таймайды.

Исатайдан айрылған күннен бастап Махамбет көбiне-көп өткен күнмен өмiр сүредi. Яғни, өкiнiшпен... қандай азапты өмiр десеңшi?! Бiрақ Махамбет рухынаң мықтылығы сонда, өкiне отырып, өркештене алатындығында. Сондықтан да ол өткен өмiрiнiң қайғысын айтса тауға соғылған қара бұлттай теңселедi, қуанышын айтса арқасына қарағайдай қара жал бiтiп кетедi:

Мұнар да мұнар, мұнар күн,

Бұлттан шыққан шұбар күн.

Буыршын мұзға тайған күн,

Бура атанға шөккен күн.

Бұлықсып жүрген мырзадан

Бұрынғы дәулет тайған күн.

Қатарланған қара нар

Арқанын қиып алған күн.

Алма мойын аруды

Ат көтiне салған күн.

Бұландай ердi кескен күн,

Буулы теңдi шешкен күн.

Сандық толы сары алтын

Сапырып судай шашқан күн.

Мұндай қайратты қайсар өлеңдi тiзеңе дейiн жерге кiрiп, мүйiзiңмен көк тiреп тұрып жазу керек шығар. Тұла бойыңа сыймай бұлықсып тұрған бұла күш. Ерен әрекет. «Бұлтқа жетiп шарт сынар» долы мiнез.

Сондықтан ол талма тұсына соққы тиiп талықсып жатса да iрi.

Тағы да бұл өлеңдi, бұл өлеңдi емес-ау, жалпы Махамбет өлеңдерiн аузың астаудай толмай, көмейiң жел сорған көрiктей керiлмей, алқымың пiсiлген сабадай iспей оқи алмайсың. Бұл да сол Рух деген сұрапыл құбылыстың құдiреттi күшi болса керек.

Қазақта жер дауы мен жесiр дауынан өткен дау жоқ. Оны бәрiмiз бiлемiз. Өйткенi жер деген – кәрi текенiң үстiнен сыпырып алып, бөксеңе басып отыратын бөстек емес, сенiң ырыс-несiбең, береке-молшылығың, тарихыңның тарам-тарам тамыры бойлаған қасиеттi топырақ, сол тамырдан нәр алып, қуаттанып жатқан бүгiнiң мен ертеңiң. Жерден айырылу деген тарихыңның тамырын мүлде қиып тастап, бүгiнiң мен ертеңiңдi бiржола семдiрiп тастаумен бiрдей. Жесiрден айырылу ар мен намыс үшiн ауыр. Жесiрiнен айырылған ел ештеңеге қауқары жоқ, сорлы, ынжық ел. Адамынан айырылған елде не қадiр, не қасиет қалмақ. Оның үстiне жесiр деген сенiң дүние салған не ағаңның, не iнiңнiң ошағын өшiрмей, түтiнiн түтетiп, тағы да сол не ағаңның, не iнiңнiң бауырынан өрген балаларды өсiрiп отырған ана ғой. Егер оның бұрын баласы болмаса, күнi ертең әмеңгерлiк жолмен бала табады. Яғни, жесiр деген сенiң әулетiңнiң жапырақ жайған, немесе жапырақ жаятын асыл бiр бұтағы. Ол асыл бұтақтан айырылу өлiммен бiрдей...

«Едiлдi көрiп емсеген, Жайықты көрiп жемсеген» Махамбет үшiн жерден айырылудан өткен қорлық жоқ. Ол тағы да қандай жер дейсiң ғой!

Жатып қалған тайлағы

Жардай атан болған жер!

Жабағылы тоқтысы

Қой болып

Қора толған жер!

Аш-арығым тойған жер,

Жылаған бала қойған

Жер шортаны қара бақандай,

Бақасы сары атандай,

Балдырғаны бiлектей,

Батпауығы жүректей,

Қымыздығы күректей,

Сонасы қоңыр үйректей

Ондай қоныс маған жоқ,

Құдай қылды,

амал жоқ...

Туған жердi осыналықты емешегiң үзiлiп, есiң кетiп, етiң езiлiп, сүйегiң үгiтiлiп сүю үшiн таудай алып жүрек керек шығар. Құдай-ау, «қымыздығының күректей» екендiгiн былай қойғанда, малдың сауырына қонса қанжоса ететiн бармақ басындай содыр сонасының өзi «қоңыр үйректей» зор ол қандай жер?! Ондай жерге төбесiмен көк тiреген, адымдаса көл аттап кете беретiн, қолын созса бұлт ұстайтын кiл Дәулер өмiр сүру керек қой... Рухты Дәулер. Тек Рухты Дәулер ғана туған жерiнiң үлкендiгi «қоңыр үйректей» содыр сонасына дейiн аңсап, оны өлердей сүйе алмақ.

Әр сөзiн асаудай жұлқынтып сөйлейтiн Махамбет, сол өжет те өршiл қалпынан бiр де түспей, кейде тұтамдай етiп тұқыртып та сөйлей алады.

Таудай болған талаптың

Назары қайтқан күн болған.

Жiбектен бауы көнерiп,

Ақсұңқар ұшқан күн болған.

Бағаналы боз орда

Еңкейiңкi күн болған.

Телегей теңiз шалқыған

Қоғалы көлдер су алып,

Тiзеге жетер-жетпестей күн болған.

Жаманға бiткен жапырақ

Жапырағынан айырылып

Қу түбiр болған күн болған.

Бұл – «ахақулап жау iздеген» жорықты күндерiнен де, қарулас, үзеңгiлес серiктерiнен де, қызықты күндерi мен қуанышты сәттерiнен де жұрдай болып тоналған, көрiнгенге көз түрткi боп ойдан орын, сайдан сая таппай, бiрде қырға шығып, бiрде құмға кiрiп, өз елiне өзi сия алмай, өз жерiне өзi қона алмай «қанаты қатты, мойны бос» қызғыш құстай шарқ ұрған Махамбеттiң қапалы бейнесi. «Жапырағынан айрылып қу түбiрге» айналған кезi!

Әсiлi, Ақынға жалғыздықтан өткен дос та, жалғыздықтан өткен қас та жоқ. Дос болатыны: ақын Жалғыздыққа мұңын шағады. Зарлайды. Шер-шеменiн ақтарады. Баянсыз өмiрiн, байлаусыз тiрлiгiн айтады. Күйiнедi. Күйзеледi. Соның, тек соның алдында еңiрегенде етегi толады. Өйткенi ол өзiмен өзi оңаша қалып, сумаңдаған сөздер мен сұрқия көздердiң табасына күймейдi. Ол тек Жалғыздықтың алдында ғана ағыл-тегiл жылап отырып ақтарылады. Өйткенi жалғыздық – ақынның өзi. Қас болатыны: Жалғыздық ақынның жанын талайды, жүрегiн шеңгелдеп сығып, қанын сорғалатады. Адымын аштырмайды, аяғын бастырмайды. Тiрсегiне кiсен, мойнына бұғау боп түседi. Мазақ пен азаптың отына шыжғырылады. Анталаған дұшпанның қақ ортасында қарусыз қалдырады. Сенiң жәбiр-жапаңды, торығып қамыққаныңды бөлiсетiн бiр жан жоқ. Айдалада қалған қу түбiр қорғансызсың.

Бұл өлең, не болғанда да, өжеттiгiн өшiрмей тұтанып тұрса да, қамығып-қабаржыған сәтiнде өзiне өзi жасаған бейнесi. Ал алқалаған әлеумет, қалың қауымның көз алдында оның бейнесi –

Мен, мен едiм, мен едiм

Мен Нарында жүргенде

Еңiреп жүрген ер едiм.

Истайдың барында

Екi тарлан бөрi едiм.

Ерегiскен дұшпанға

Қызыл сырлы жебе едiм.

Жақсыларға еп едiм,

Жамандарға көп едiм.

Ерегiскен дұшпанның

Екiталай болғанда

Азыққа етiн жеп едiм.

Хан баласы ақсүйек,

Ежелден табан аңдысқан

Ата дұшпан сен едiң,

Ата жауың мен едiм.

Ежелгi дұшпан ел болмас,

Етектен кесiп жең болмас

Хан баласы ақсүйек,

Байеке, сұлтан сен болып,

Сендей нарқоспақтың баласы,

Маған оңаша жерде жолықсаң,

Қайраннан алған шабақтай

Қия бiр соғып ас етсем

Тамағыма қылқаның кетер демес ем, –

деген бүкiл зорлық пен зомбылық атаулыға, бүкiл аярлық пен қаскөйлiкке, бүкiл әзәзiлдiк пен сұрқиялыққа майдан ашып, қара жартастай қасқайып тұрған қалпында қала бермек.

... Ежелгi грек мифологиясындағы құдайлардың құдайы Зевс әйелi Герамен ұрсысып қалады да (Аллатағаланың құдiретi-ай, «құдайлар» да бiр-бiрiмен сыйыспаған!), қатты ашуланған ол әйелiнiң қолындағы баласы Гефестi жұлып алып лақтырып жiбередi... Содан да Гефест ақсақ боп өседi. Ұсталықтың құдайы болады. Ол өзiнiң дүкенiнде күнi-түнi толассыз, бiр-бiрiмен басы пiспейтiн құдайларға қару-жарақ соғады.

Махамбет, әрине, құдайлардан туған жоқ. Халықтан туды. Сол халықтың қамын ойлаған оны құдайсынған әңгiрбайлар мен әңгiрбектер, маймағамбеттер мен жаймағамбеттер басын шауып, денесiн айдалаға тастап кетсе де, ол өзiнiң Ұста Дүкенiнде еркектерi алтын құтылы, ұрғашылары күмiс құрсақты Ұлтына, сол ұлтын жалғастырар алтын айдарлы, ай маңдайлы ұлдар мен күмiс тұлымшақты, жұлдыз жүзiктi қыздарына мәңгi өлмейтiн Рух соғып, сомдады. Сомдай да бермек...

«ЕЛ ҚОРЫҒАН МЕН ЕДIМ...»

Махамбет жылы атанған осы жылдың жазы басталар тұсында Атырау жерiнде айта-айта жүретiн, рухани кеңiстiгiмiз үшiн елеулi де, ерек қалпымен есте сақталатын әдеби бiр оқиға болып өттi. Ол – Махамбет рухына арналған Поэзия күнi. Ол Поэзия күнiнiң тағы бiр ерекшелiгi, оған республикамыздың түкпiр-түкпiрiнен, негiзiнен, тек қана ақындардың шақырылуы.

Шынын айту керек, ол күндер – Атырау елiн де мәз еткен, ақындарды да мол қуанышқа бөлеген күндер болды. Ақындар Жайық үстiндегi көпiр арқылы, қас қағым сәтте Еуропаға сан қайтара өтiп, Азияға сан қайтара қайтып жүйткiдi де жүрдi. Ақындар бiр кезде шаршап-шалдығып, етек-жеңiн жинай алмай ми батпаққа белуарынан кiрiп малтығып жататын, бүгiнде үстiне тозаң қондырмайтын кiрпияз, сылқым кейiпке кiрген, сәнiне мәнi, мәнiне сәнi жараса қалған Атырау қаласын аралап, Бейбарыс, Құрманғазы, Дина сияқты алып бабаларымыз бен шешелерiмiздiң ескерткiштерiнiң алдында бас иiп, табандарының астына гүл шоқтарын қойып, айдын шалқар, ақ шағалалы Ақ Жайықты ұзынынан өрлеп те, көлденеңiнен ендеп те жүзiп, сонан кейiн ел-жұртпен мәдениет сарайларында бiр, театрларында екi – қайта-қайта кездесiп, көрмелер мен мұражайларда болып, күркiретiп өлең оқып, күпiлдетiп сөз сөйлеп өздерi де арқа-жарқа, қалың көпшiлiктi де арқа-жарқа еттi. Әсiресе, ақындарды айрықша арқаландырып, ерекше тебiрентiп толқытқан күн – әрi қасiреттi, әрi қасиеттi Қаройға барасыңдар деген күн едi. Қасiреттi болатыны – ол жерде Махамбеттiң басы шабылған, қасиеттi болатыны – ол жерде Махамбеттiң денесi жатыр.

Қаройға ертең ұшамсыз дегенде, мен өз басым, бiз барар кезде Қарой аспанын құтырынған қып-қызыл найзағайлармен бауырын сабалаған күркiреген қалың қап-қара бұлттар толтырып, немесе құм суырып, құйын үйiрген дауыл тұратындай әсерде болдым. Екi тiкұшақпен Қарой жерiне аспаннан сау етiп түсе қалғанымызда өзiм күткен табиғи сұрапыл мiнездiң бiрi де болған жоқ. Мамыражай. Аспан шайдай ашық. Жел тұрмақ түгiлi лүп еткен леп те жоқ. Ыстық болғанымен, ми қайнатар аптап та, аңқа кептiрер аңызақ та емес. Табаныңның асты майда бұйра балапан жусан. Айнала түгел, алыстан етжақын туысы, сүйектес ағайыны келгендей құшағын айқара ашып, кеудесiн кеудеңе басқан ақжарқын нөпiр жұртшылық.

Махаңның басына Маңғыстаудың ақ тасынан, маңғыстаулық шебердiң қолымен дулыға-күмбез кесене орнатылыпты. Ақын аруағына бағыштап дұға оқылды. Кесене iшiне кiрiп құлпытасқа алақанымызды басып, маңдайымызды тигiздiк. Сонан кейiн кесенеге алып барар жолдың қапталында кiл ақындар қаз-қатар тұра қалып ағаш көшеттерiн ектiк...

Дегенмен бәрi бiр мен қателеспеппiн! Сол күнi, мен күткендей, құтырынған қып-қызыл найзағайлы қара бұлт қара нөсерiн төкпесе де, құм суырып, құйын үйiрген дауыл соқпаса да, солармен пара-пар стихиялық құбылыс пайда болды. Оған менiң ақындардың алқалаған қауым алдында шығып өлеңдерiн оқығанда көзiм жеттi. Бейне бiр әр ақын бiр-бiр қара бұлт көтерiп келгендей, әр ақын бiр-бiр дауыл арқалап жеткендей, әр ақын бiр-бiр арқырап-сарқырап жатқан Атыраудың бiр пұшпағын алдына өңгерiп алғандай кез туды. Жағаласып жатқан бұлт пен өрттiң, дауыл мен толқынның iшiнде қалдық та қойдық.

Ақындардан кейiн сахнаға кiлең бiр жас өрiм қарадомалақ мектеп оқушылары шықты. Шеттерiнен сен тұр, мен атайындар екен. Олар Махамбет өлеңдерiн кеудеңдегi жаның сiреу-сiреу көк мұз боп қатып қалса да ерiтердей, бойындағы қаның көк су болып кетсе де қайнатып толқытардай етiп оқыды. Тебiренбеген жан, толқымаған адам қалмады. Құдiреттi Махамбет өлеңдерi келешек ұрпақтың көкiргiнен атқақтап шығып, көмейiнен астан-кестең боп ақтарылып құйылып жатты...

Қазақта «бас кеспек болса да, тiл кеспек жоқ» деген сөз бар. Бұл сөзге ә деп құлақ қойғанда қанқұйлы қатыгездiктiң ғұрпындай қабылдап қалатының сөзсiз: бас кеседi, бiрақ тiл кеспейдi. Сөйтсек, қазекем бұл сөзге анағұрлым терең мән берген екен. Оған дәл осы жерде көзiмiз жете түстi. Махамбеттiң қылыш тiлi – басы кесiлгеннен кейiн – 168 жылдан соң сөйлеп тұрды. Тағы да бүкiл ашу-ызасымен, бүкiл қайғы-қасiретiмен, бүкiл өкiнiш-наласымен, бүкiл өрт-өжеттiгiмен Ертеңгi Ұрпақ көмейiмен тiл қатып тұрды. Тiлдi, кесу мүмкiн емес! Оны кессең де кесiлмейдi! Көкiректерi мен көмейлерiне көрiк басылып жатқандай ауыздарынан от лапылдаған ақындар Махамбет рухына өз өлеңдерiн бағыштап, сонан кейiн жеткiншек ұрпақ бiрiнен соң бiрi Махамбет өлеңдерiн түйдектетiп жатқан кезде, ту желкемiздегi Махамбеттiң дулыға-күмбезi де аспаннан түскен алып қоңырауға айналып күңiрене күмбiрлеп өлең оқып тұрғандай болды. Ол өлең сол сәтте мынау арынды ақындарға, өлеңдерiн көкiректерiне құйып осынау ұрпаққа арнағандай.

Ау, қызғыш құс, қызғыш құс,

Ел қорыған мен едiм,

Мен де айырылдым елiмнен.

Көл қорыған сен едiң

Сен де айырылдың көлiңнен.

Махаң мына алқалаған топқа мұңын шағып, наласын төгiп, өзегiн өртеп бара жатқан өкiнiшiн жеткiзгендей. Ендi сендер, «Ел қорыған мен едiм» деп өткен шақтың өкiнiшiмен емес, «Ел қорыған менмiн» деп көкiректерiңдi керiп, бастарыңды шалқақ ұстап, мәртебелерiңдi өсiрiп, мерейлерiңдi асырып, қынаптан суырылған қылыштай жарқылдап сөйлеңдер деп тұрғандай.

Алла тағала соған жазсын!

АСҚАҚ РУХ АҚЫНЫ

Бiз Мағжанды ұзақ күттiк.

Бiз Мағжанды зарығып, сарғайып күттiк.

Бiз ендi онымен кездесуден үмiт те үзе бастағандай едiк...

Бiз ендi өмiрдiң халқымыздың қасиетi мен қастерiне тамыр салған, халқымыздың қасiретiнен қара жамылып, соған қабырғасы қақырап сөгiлген, өз ұлтының тұмандай қалың мұңына тұмшаланып, балқыған қорғасындай әрi ыстық, әрi ауыр көз жасына шомылған, мынау тайқы маңдай қу тағдырдың запыранын iшiп, уын ұрттаған Мағжан деп аталатын жұмбақ әлемнiң есiгiн ашып, табалдырығын аттамай өтетiн шығармыз деп ойлағанбыз.

Бiрақ Мағжанға запыранын iшкiзiп, уын ұрттатқан бұл қу тағдырдың да кей-кейде ықыласы ауып, ниетi түсiп кететiн тұсы болса керек...

Құлдықтан теңдiкке, езгiден еңсе көтеруге ұмтылған құбылыстардан туындаған саяси сапырылыс кезеңдер мен әлеуметтiк аласапыран тұстар бiздi Мағжанмен қайта қауыштырды.

Азаттыққа қарай алысып-жұлысып ұмтылған, тәубадан гөрi тәуекелге көбiрек сүйенген сол бiр кезең қозғалысы бiр кезде азаттық жолына басын тiккен Мағжандарды жетi қат жердiң астындағы жетi шойын есiктiң арғы жағынан суырып алды. Дәлiрек айтсақ, халықтың қаһарлы жойқын қозғалысы ұлттың ұранын ұрлап, рухын тығып ұстаған сол бiр жетi қат жердiң астындағы жетi шойын есiктi тас-талқан еттi. Ол шойын есiктердiң арғы жағы қанды сорып, сананы кемiрiп жатқан жегiлер мен жебiрлер мекенi болатын. Мағжандар рухы ұзақ жылдар бойы сол жегiлер мен жебiрлер талауында жатты...

Мағжан жыр, Мағжан сөздiң темiр тор, тар қапастан босап шыққанына қаншама жыл болса да, ол туралы бiр ауыз сөз жаза алмағаным сол процестiң ұзаққа созылғанынан болса керек. Оның үстiне, талант қашанда тосын. Ал тосын әлеммен, тағы да Мағжан сияқты тосын әлеммен бiлiсiп-ұғысу, оның ұңғыл-шұңғылына үңiлу, қалыңына ену, тереңiне сүңгу, бiр сөзбен айтқанда, ол әлемнiң табиғатын жан-жүрегiңмен сезiну оңай шаруа болмаса керек. Ол да уақытты қажет етедi. Әрине, Мағжан сияқты алып тұлғаның бүкiл ұңғыл-шұңғылына үңiлiп, оның тереңiне түгел бойлау мүмкiн емес. Мен бұл жерде ол әлемге өз болмысыңмен, өз шама-шарқыңмен үңiлу мен бойлауды айтып отырмын...

Көп ақын әдетте, әдебиет есiгiн тек таза ақын ретiнде ашады. Яғни олардың өлеңдерiнiң тұла бойынан құдай берген талант табиғаты қоспасыз балауса қалпында ғана көрiнедi. Сондықтан да олардың өлеңдерi алғашқыда негiзiнен табиғат көрiнiстерi мен сезiм құбылыстары жайында болып келедi. Бұл керек десеңiз, табиғи заңдылық. Өйткенi талант та бiр, балауса тал шыбық та бiр. Ол шыбық қуаттану үшiн өмiр мен тiршiлiктiң терең қатпарларында жатқан құбылыстардан, көз майын тауысар құнарлы iлiм-бiлiмнен, құйқалы дәстүр топырағынан тамыр тартуы, ол шыбық қайраттануы үшiн заман мен уақыт желiнiң өтiнде тұрып, буын қатайту керек. Сондай тезден өткеннен кейiн барып, оның азаматтық биiк тұлғаға көтерiлуi мүмкiн.

Ал Мағжан осы бiр балауса, балғын кезеңдi бастан кешiрмей әдебиет есiгiн ақындықпен бiрге, азаматтық iрiлiкпен, үлкен тұлғаға тән өрелi мiнезбен аттады. Ол қыршындай жас кезiнде-ақ әрi ақын, әрi азамат бола бiлдi. Яғни ол өзгелердей ақын болып туып, сонан кейiн барып азаматтық тұлғаға көтерiлген жоқ, ол о баста Ақын Азамат болып туды. Бұл – өте сирек кездесетiн талант. Бұл өте – сирек берiлетiн табиғат сыйы. Ұлы табиғат оның ақындығын азаматтығымен қоса дүниеге келтiрген. Сондықтан болса керек, көп-көп ақындардың азаматтық болмыс-бiтiмiн сөз етпей-ақ, олардың таза ақындығына тоқтала беруге болады, ал Мағжанға олай ете алмайсыз. Мағжанның ақындығынан азаматтығын,азаматтығынан ақындығын ажыратып сөйлеу мүмкiн емес. Оның, басқасын былай қойғанда, бүкiл ұйқас, үйлесiм, тыныс белгiлерiне дейiн осы ұғыммен тұтасып кеткен. Мағжанды бөлшектеп қарастырам деу – оның табиғатына қарсы шығу.

Кең жерi күннен күнге құрып жатыр,

Сұр жылан қанын-сөлiн сорып жатыр.

Әуелде жұрт билеген адамдарды

Тәңiрi күннен-күнге ұрып жатыр.

Мiне, әлi жиырмаға да жетпеген Мағжан әдебиеттiң ауыр есiгiн осылай ашып, биiк табалдырығын осылай аттаған. Тағы да Мағжан әдебиеттiң есiгiн ашып, табалдырығын аттаған бойда, алға озудан именiп, бозөкпелiк пен бөстекiлiк танытып, босағада тұрып қалмапты, бiрден төрiне бет алыпты. Мен «төр» дегенде, бұл жерде құрмет пен сый-сияпатты айтып отырған жоқпын. Көтерер жүгiн айтып отырмын. Олай дейтiнiм, әлгi өлең жолдарын сол кезде болсын, онан кейiнгi сор кезеңде болсын, он сегiздегi балаң бозбала түгiлi, күнi көтерiлiп, айы толысқан деген ақыныңыз да дәл осындай қуатпен, дәл осындай кесектiкпен айта алған жоқ. Атан түйенiң терiсiндей алып дала баланың ұлтарағындай болып, күн-күн сайын тарылып бара жатса, ол да сөлiнен айрылып, соры қайнап қалса, ежелден төбесiне бишiк үйiрiп бөгде жұрт билеп келген сорлы қазаққа тәңiрiнiң рахымы құлап, әулие-әмбиелердiң шапағаты түспесе, не iстейсiң?! Ашынасың. Өзегiң өртенiп, зығырың қайнайды. Мiне, осы бiр озбырлықты, зорлық-зомбылықты, әлi қазақ даласын ендеп жайлап ала қоймаған сонау ғасыр басында түгiлi, бүкiл қазақтың босағасын бұтарлап, табалдырығын талқандап, өз жерiнен мүлде ығыстырып тастаған ғасыр аяқталуға жақын бүгiнге дейiн де талайымыз көре алған жоқпыз ғой. Ал оны Мағжан бар болғаны он сегiз жасында көрген!

Мағжан азаматтығы – ерекше, мүлдем тумысы бөлек азаматтық. Ол ешуақытта да елiм деп екiленiп, жерiм деп желпiнiп кетпейдi. Оның қай сөз, қай өлеңi де елiм деп егiлiп, жерiм деп емiнiп тұрады. Оған құр даңғыра, бос дабыл жат. Бейне бiр ол әр сөзiн халық көмейiне тас боп тығылған өксiк, ызадан алатын секiлдi.

Мағжан күйзеледi, күйiнедi, күрсiнедi, уһiлейдi. Ол бейне бiр екi иiнiнен дем алып тұрған қасiрет көрiгiндей...

Бұл дүниеде дәл Мағжан секiлдi халқының қамын ойлай-ойлай толарсақтан қайғының қара суын кешiп, халқының ертеңiне зарыға-зарыға, мұң мен зардың зәрлi уын iшкен қазақ ақыны, болғанның өзiнде де, бiрен-саран шығар?! Ол қайғы суының шегi – қиырсыз болғаны, ол мұң мен зар уының тұла бойды меңдеп алғаны сонша, Мағжан үшiн дүниеде ләззат болмаған секiлдi. Ол, тiптi, «денесiн ысытып, суытып жiберетiн» сайраған бұлбұл әнiне де рақат сезiнiп, ләззат таппайды. Құйқылжыған бұлбұл әнiн тыңдап отырып та еңсесiн басқан мұңды, жанын жеген күйiктi серпiп тастай алмайды. Бұлбұлға мұң шағады:

Бұлбұл құс! Көзiмде жас, кеудемде от

Толып, мен саған келдiм, iшiмде шоқ.

Дертiме сенен ғана дәрмен болар,

Басқадан, анық бiлдiм, еш пайда жоқ.

Сонда, шынында да Мағжан үшiн ләззат мүлде болмағаны ма? Ол бұл сұраққа «Ләззат қайда?» деген өлеңiнде өзi де жауап iздестiредi. Сонымен, бойды билеп, ойды алатын ләззат қайда екен? Жалпы ләззат деген бойды билеп, ойды алатын құбылыс па? Ақынды тыңдайықшы:

Ойында ма бос өткен?

Қайғылы ауыр ойда ма?

Жүйрiк тазы салу мен

Қызойнақ иә тойда ма?

Байқап отырсыз ба, өлеңнiң екiншi жолы «ләззат деген қайғылы ауыр ойда ма» деп тұр ғой. Мағжан ләззатты қайғының тап өзiнен қарастырады. Ол бұл өлеңiн:

Жұрттың қамын көп ойла,

Уайым-қайғы жеп ойла!

Артта қалған сорлы жұрт

Алға бассын деп ойла, –

деп аяқтайды. Ақын елдiң қамын жеуден өткен ләззат жоқ деп бiледi. Мiне ақын болмысы, мiне оның азаматтық тұлғасы!

Менiңше құдiреттi табиғат – ана о баста Мағжан талантын дүниеге келтiрерде оны алдымен халықтың көз жасына илеп алған секiлдi. Ал халықтың көз жасы сiңген сөздер қашанда ызалы, қашанда кектi. Халықтың көз жасы сiңген сөздер ешуақытта да боркемiк, ез болмайды. Өйткенi, қандай бiр халық та боркемiк, ез емес! Халықтың қасiретi көз жасына иленген сөзде қаны қайнаған ыза мен намыс жаныған кек қана болады:

Ойламай отқа түскен неткен жанбыз,

Сөз ұқпас мылқау, меңiреу, жүрген жалғыз.

Көрiнбес көзге түртсе қараңғыда,

Япырым-ай, қалдық па, рас, тiптi таңсыз?!

Тақаулы тамағына өткiр пышақ,

Тек жатыр тұяқ серiппей сонда да аңсыз.

Тыңдамас, сөзге түспес, ырыққа көнбес,

Болды ма қайран қазақ тастай жансыз?

Ақынның жүрегiн шоққа қарып, жанын табаға қуырып жазған бұл өлеңдi сiз, қаншама ауыр болса да, ұнжырғаңыз түсiп, бор борлып езiлiп, су болып егiлiп оқымайсыз. Сiз бұл өлеңдi бүкiл тұла бойыңызбен жұдырық болып түйiлiп, найзағайлы бұлт болып түнерiп оқисыз.

Бiз бәрiмiз де өз жерiмiздiң патриотымыз, өз елiмiздiң перзентiмiз деймiз. Бiз бұл сөздердi кез келген жерде дабыстап шақырып, дауыстап айта аламыз. Құдайға шүкiр, кез келген жерде басшылығымыз да, қосшымыз да оның арын арлауға, намысын жыртуға жарап қалды. Бiз бәрiмiз де, тағы да құдайға шүкiр, ешкiмнiң алдында именбестен жерiмiздi де, елiмiздi де мақтан тұта аламыз. Оларды өлiп-өшiп сүйемiз, қадiрлеп қасиет тұтамыз. Солай екенiне мен өз басым иненiң жасуындай күмән келтiре алмаймын. Бiрақ байқайсыздар ма, бiздiң көбiмiздiң елiмiз бен жерiмiз үшiн мақтанышымыз бен оған деген сүйiспеншiлiгiмiз тым бiржақты сияқты. Бiз айтсақ, алдымен аузымызға оның көкорай шалғыны, айдын көлдерi, аспан арқалап тұрған асқар таулары, шудалары желкiлдеген орман-тоғайлары, сондай-ақ сол ел мен жердiң сермесе – семсерi,қорғанса – қалқаны болған батыр-сарбаздары, аспандағы аққулармен қосылып ән шығарған сал-серiлерi, береке-байлығы тайқазандардан тасып-төгiлген астары мен тойлары, көз бен қөңiлдi қатар арбаған үкiлi салтанаттары мен қоңыраулары көш жерден күмбiрлеп естiлетiн керуен-керуен көштерi түседi. Соларды мақтан тұтамыз, соларды жан-жүрегiмiзбен құлай сүйемiз. Сондықтан да бiздiң бар сұлу саздарымыз соларға төгiлiп, бар асыл сөздерiмiз соларға шашылады. Дұрыс-ақ... Бiрақ жер-қонысыңды, ел-жұртыңды сүйсең, алаламай сүй. Оның шолпылары сыңғырлаған үкiлi аруын қалай сүйсең, көсеу ұстап, құл шығарған қара қемпiрiн солай сүй. Ол ел мен жердiң ұран шақырып айқайласа – айбары, белiн буынып, бес қаруын тағынса – қалқаны болған батырын қалай сүйсең, малақайы жапырайып, қой соңында жүрген қойшысын солай сүй. Ол ел мен жердiң төгiлген күмiстей болып жалтырап жатқан айдынды көлдерiн қалай сүйсең, құм суырып, құйын ұшырып тұрған аңызақты шөлдерiн солай сүй. Олай ете алмадың ба, онда ол жартыкеш сүю. Ал жартыкеш сүюден өткен опасыздық жоқ. Бұл ретте ел мен жерге деген Мағжан сүйiспеншiлiгi – маңдай тигiзiп, тәуеп етерлiктей ұлы сүйiспеншiлiк. Сөзiмiздiң растығына көз жеткiзу үшiн оның «Сүйемiн» деген өлеңiн оқып шығыңызшы. Ал ол өлеңдi түгел оқымау күнә:

Күлдей күңгiрт шашы бар,

Тоқсан бесте жасы бар,

Көз дегенiң – сұп-сұр көр,

Тасбиық санап бүгiлiп,

Жерге қарап үңiлiп,

Көрше ауыр күрсiнер,

Менiң бiр қарт анам бар.

Неге екенiн бiлмеймiн,

Сол анамды сүйемiн!

Көзiнде көк нұры жоқ,

Аузында жұмақ жыры жоқ,

Жалынсыз, усыз құшағы,

Иiрiлмейдi жыландай,

Сөзi де жоқ Құрандай,

Бiлгенi – қазан-ошағы,

Жабайы ғана жарым бар.

Неге екенiн бiлмеймiн,

Сол жарымды сүйемiн!

Ұйқы басқан қабағын,

Бастыра киген тымағын,

Жалқаулықты жар көрген,

Жүрген ескi заңымен,

Алдындағы малымен

Бiрге жусап, бiрге өрген

Алаш деген елiм бар.

Неге екенiн бiлмеймiн,

Сол елiмдi сүйемiн!

Сағымы сайран құрады,

Бораны ұлып тұрады,

Қысы – ақ кебiн, жазы – сары,

Орманы жоқ, суы жоқ,

Тауы да жоқ, суы жоқ,

Мәңгi өлiк сахарасы –

Сарыарқа деген жерiм бар.

Неге екенiн бiлмеймiн,

Сол Арқамды сүйемiн!

Мiне, ел мен жерiмiздi дәл осы Мағжандай, бар шындығымызбен, ештеңенi жапсырып, жамамай, ешнәрсенi жылтыратып боямай, сол қалпында алғаусыз сүйе аламыз ба? Сүйе алсақ онда бiз бақыттымыз. Сүйе алсақ, онда бiз нағыз қазақ еркегiнiң кiндiгiнен жаралған азаматпыз, нағыз қазақ әйелiнiң құрсағынан шыққан перзхентпiз.

Ел мен жерге деген шын сүйiспеншiлiкте күпсiп сөйлеу де, көтерiлiп сөйлеу де болмауға тиiс. Қалай дегенмен де, күпсiп, көтерiлiп сөйлеуде жасандылық болады. Ел мен жер де – әкең мен анаң. Әкең мен анаңа деген сүйiспеншiлiкте жасандылық болса, не болғаны?! Менiң бұл жерде қазымырлық көрсетiп, қадалып сөйлеп отырғаным, кейiнгi кезде бүкiл жұрт өздерiнiң арғы тектерiн қалай да батыр-баһадүрлерге, би-болыстарға, әруақты адамдар мен жыршы-жырауларға телiп, соларға апарып тiреп қоюға әуестенiп кеттi. Оларды тыңдап отырсаңыз, арғы заманда қой бағып, көтен жеген қазақ еркегi, тезек терiп, құрт қайнатқан қазақ ұрғашысы болмағандай. Бейне бiр арғы аталарымыз түгелiмен қалқандары қаңғырлап, семсерлерi жарқылдап өткен батыр немесе жiбек шатыр iшiнде, құс төсектiң үстiнде шалқайып жатып төрелiк айтқан би, шешелерiмiз шетiнен толған айдай толықсып, тал шыбықтай бұралып, батыр мен баһадүрлердiң жан жарлары немесе басына қарқарадай кимешек киiп, би мен болыстардың қасында сырбаз сызылып, кербез кергiп отырған бәйбiше болып өткендей.

Әсiлi, күпсiп сөйлеу – көсеге көгертпейдi.

Сiз Мағжан тегiне үңiлiп көрiңiзшi. Ол жетi атасынан берi өрiсi малға айналасы жанға толы бүкiл Ақмола атырабына аты мәлiм Бекен болыстың бұлаңдаған баласы ғой. Шешесi Гүлсiмнiң де көзi ашық, көкiрегi ояу жан болған. Бұл жерде Мағжан өз отбасының емес, халық перзентi, болып сөйлеп отыр. Ал халық перзентi егер ол шын халық перзентi болса, жауырды жаба тоқи алмайды, жоқты бар етiп көрсетпейдi.

Осы жерде бiр ден қоятын мәселе, Мағжан ұғымындағы Сарыарқа бiздiң ұғымымыздағы Сарыарқа емес, одан әлдеқайда кең. Олай дейтiнiмiз, оның «Өткен күн» өлеңi былай басталады:

Едiл, Жайық, Сырдария –

Белгiлi жұртқа ескi су.

Тәттi, дәмдi, тармақты

Ұзын Ертiс, Жетiсу.

Осы бес су арасы

Сарыарқа деген жер едi.

Туып-өскен баласын

«Айбынды ер Алаш» – дер едi.

Бiздiңше, бұл сөзге таласудың жөнi жоқ. Ендi бiз бес судың – Едiл, Жайық, Сырдария, Ұзын Ертiс, Жетiсудың арасын алып жатқан Сарыарқаның ұлы мағынасына қайта оралуымыз керек. Оны қазiргiдей әлдекiмдердiң өзiмшiлiк эгоизмiнен дүниеге келген тар аумақта қарастыруға болмайды.

Ендi бiз қайтадан Мағжанның «Сүйемiн» атты өлеңiнен туындаған тегiмiз бен тамырымыз туралы әңгiмемiзге қайта оралайықшы. Рас, Мағжан да тегiн, тамырын қарастырған. Сол тегi мен тамыры үшiн мақтанып, аспан астына сыймай, тау болып қозғалып, арнасына сыймай, теңiз болып асып-төгiлген. Бiрақ ол өзiнiң жеке басының емес, өз халқының тамырын, өз ұлтының тегiн қарастырған. Сол үшiн де оған ұлтшыл, түрiкшiл деген айдар тағылып, оның бүкiл ғұмыры қуғын-сүргiннiң қыл тұзақты құрығының астында, бәле-жала үшкiрген сумаңдаған сырығының ұшында өткен. Сол қарғыс атқыр құрық ұстап отырған отаршылдық өктемдiк ақырында оны, қанша құтылам деп айла-әрекет жасаса да, құртып тынды. Сол құрық пен сырықты қолына ұстап отырған отаршылдық өктемдiк, империялық өктемдiк оны «ақтап» отырып та сол «қателiгiн» бетiне талай басты емес пе? 1989 жылы шыққан кiтабына енбей қалған атақты «Орал» өлеңiне ден қойсақ, осы жайды анық аңғарамыз.

Мәдениеттi, өнерлi, қарапайым, дос құшақ Ресейдiң емес, өзге жұрттың елiн тонап, жерiн талауға дегенде, сары ала оқасы жалтылдап, жез мұрты едiрейiп шыға келетiн зорлықшы Ресейдiң қанқұйлы саясатына қарсы жазылған осы жыры үшiн ақын әруағы өзi өлгеннен соң да қысастықтың қандай ауыр да азапты түрiн көрмедi?! Ақ патша тұсындағы империялық пиғыл өз жалғасын қызыл кеңестiң тұсында да аямай танытты.

Түсi өзгергенмен, астамшылдығы, құлқыны өзгерген жоқ. Мағжанның жалпы отаршылдыққа айтқан мiрдiң оғындай өткiр сөзiн большевик империясының «жандайшаптары» да өз атына айтылған сөз деп ұқты. Расында да солай едi. Бұл жерде Мағжанның тiптi де қателеспегенiн уақыт өзi дәлелдедi.

Мағжан түрiктiң тегi мен түрiн айтқанда, одан ол жүз бұтақты, тоқсан торапты шежiрелi тiн iздеп жатпайды. Одан ол елi мен жерiнiң қанат-қауырсынын бытырлатып жұлып, омыртқа-қабырғасын күтiрлетiп сындыратын, апат пен опат әкелетiн қанқұйлы отаршылдықтан құтқарар тiрек пен сүйенiш iздейдi. Сол үшiн күреседi, сол үшiн жанталасады. Аласұрады. Жан-жағына қолын созады.

Бiр кезде иең сенiң түрiк едi,

Орын ғып көшiп-қонып жүрiп едi.

Қорықпайтын таудан-тастан батыр түрiк

Қойнына жайыменен кiрiп едi...

Ер түрiк ен далаңа көрiк едi...

Отырса, көшсе, қонса – ерiк едi.

Тұрғанда бақыт құсы бастарында

Iргесi жел, күн тимей, берiк едi, –

деп халқына арғы тегiнiң кiм екенiн таныстырып алады да, бүгiнде отаршыл езгiде қалған сол түрiктердiң мүшкiл халiн, мiскiн кейпiн айтады:

Қарашы төңiрекке мойын бұрып,

Алтай, Орал бойында тұрған түрiк.

Аты да, заты да жоқ, дыбысы жоқ,

Жоғалған әлдеқайда iрiп-шiрiп...

Сұмды бiр үрейлi, қорқынышты түстен шошып оянғандай селт етiп басыңды көтерiп аласың. Басыңды көтерiп аласың да, жан-жағыңа қарайсың. Бiр кезде бүкiл Орал, Алтай аймағын «iргесiне жел, күн тимей», тұтасқан мұздай боп жайлап жатқан түрiк елiнiң ендi әр жерде аралшық-аралшық болып қалғанын ұғып, Мағжан көрегендiгiне таң қаласың. Мағжан бұл жерде қолдан келер амал, iстер шара жоқ деп мүлде түңiлiп, баз кешуден ада. Екi өкпенi сығып бара жатқан бұл құрсау қатерден шығар жол iздестiредi. Ол жол бiреу-ақ деп ұғады. Түрiк ұрпағы бас қосуы керек деп бiледi.

Анамыз бiздi өсiрген, қайран Орал,

Мойның бұр, тұңғышыңа бермен орал!

Қосылып батыр түрiк балалары,

Тоқтатпа, жолын кесiп, тiзгiнге орал!

Осыдан кейiн Мағжанды көреген демей көр! Осыдан кейiн Мағжанды тек қазақ емес, бүкiл түрiк қауымының ұлы перзентi демей көр! Шынында да, қазiр бiз Мағжанның осы өсиетiн орындап жатқандаймыз. Осы жолды баяғыда нұсқаған қайран Мағжан түрiкшiл болып түрмеге түсiп, ұлтшыл болып ақыры көзi жойылды-ау...

Халқының бүгiнiн айтқанда жаны түтiгiп, сүйегi үгiтiлiп сөйлейтiн, ертеңiн айтқанда күйрей езiлiп, күйзелiп кететiн Мағжанның өткенiн айтқанда аруақтанып, арқасына қарағайдай қара жал бiтiп шыға келедi:

Түркiстан – екi дүние есiгi ғой,

Түркiстан – ер түрiктiң бесiгi ғой.

Тамаша Түркiстандай жерде туған

Түрiктiң тәңiрi берген несiбi ғой.

Тұранның шетсiз-шексiз шөлi қандай,

Теңiздей кемерi жоқ көлi қандай!

Тұранның дария аталған өзендерi

Тасыса, шөлдi басқан селi қандай!

Тұранның Тянь-Шаньдай тауы қандай!

Пар келмес Тянь-Шаньға таулар талай!

Ерiксiз ер түрiктi ойға аларсың,

Көкке асқан Хантәңiрге қарай-қарай.

Осы жолдарды оқығанда, нағыз бiр намыссыз найсап, барып тұрған құлақкестi құл болмасаң, қаныңда тегiңнiң лебi, жаныңда ұлтыңның демi болса, онда сенiң де көкiрегiң өкiнiш аралас мақтаныштан қақ айырылып бара жатпай ма? Осы жолдарды оқығанда, егер сен нағыз тарихи көрбәдiк болмасаң, томағасы сыпырылған қырандай дүр сiлкiнiп қалмайсың ба?! Менiңше, бүкiл түрiк әлемiнде кеше де, бүгiн де өзiнiң түрiктiк тегiне мақтанған, оны соншалықты ұлы жүрекпен дәл Мағжандай жырлаған ақын жоқ болса керек. Бұл ретте ол – бiрегей. Мағжанды бүкiл түркi жұрты қазақ тiлiнде жырлаған ортақ ақынымыз деуi керек.

Қажет десеңiз, оның бойындағы рух та – сол ертедегi түрiк заманындағы түрiктiк рух. Бұл табиғат құбылысының құдiретiне шек бар ма, сол ертедегi, түрiк заманындағы шаман дәуiрiндегi рух Мағжан бойынан жарқырап көрiнедi. Ол табиғатқа, отқа, күнге табынады. Мұсылманшылыққа, дiнге құлай жығыла қоймайтын, онысы бiрқатар өлеңдерiнде /«Мешiт пен абақты», т.б./ айқын көзге ұрып тұратын Мағжанның көне түрiк дүниесiнiң рухына келгенде құлай жығылып, оларды ауызға алғанда шатырлап, шамырқанып кетуiне таң қалмасқа болмайды.

Күннен туған баламын,

Жарқыраймын, жанамын,

Күнге ғана бағынам.

Өзiм – күнмiн, өзiм – от,

Сөзiм, қысық көзiмде – от,

Өзiме өзiм табынам.

Жерде жалғыз тәңiрi – от,

Оттан басқа тәңiрi жоқ, –

дей келiп:

Кейде жылан арбайтын,

Кейде аждаһа жалмайтын,

Сескенбес, сiрә, кiм сенен.

Шынында, менiң өзiм де – от,

Қысылған қара көзiм де – от,

Мен оттанмын, от менен.

Жалынмын мен, жанамын,

Оттан туған баламын, – дейдi.

Бiздiң зәузат қорымыз қаншама рет тас талқаны шығып бұзылып, қаншама рет талан-таражға түстi десеңiзшi! Бiрақ ол қасиеттi қор, халық аман болса, қайта жасақталып, ұлт тiрi қалса қайта түзеледi екен. Зәузат қор – ең алдымен халық рухы. Халық барда – халық рухы өлмейдi. Олай болса, Күннен туып, Отқа табынып, көсiлiп жатқан кең сахараны емiн-еркiн жайлаған көкжал түрiк бабалардың қанына қызу, жанына қуат берген рухтардың, ғасырлар өткеннен кейiн, бүкiл түрiк қауымының алтын дiңгегi – ата жұртында дүниеге келген қазақ ақынының бойынан бас көтеруi заңды құбылыс болса керек. Ол ендi Күннен туғанмын деп қана қоймайды. Одан да тереңiрек сөйлей бастайды. Тағы бiр қызығы, ендi ол сөздер нышандық бейнелiк мәннен шынайы-нақты реңке ие бола бастайды:

Кең дала көрсең ғой ана жақтан,

Жiбектей жасыл шөптер бетiн жапқан.

Асқар тау, балдай тәттi сулары бар,

Әне, сол анам едi менi тапқан.

Шынында да, Мағжандай талантты бүкiл табиғат қосылып туа алса керек.

Бiз бұл тұста да Мағжан өлеңдерiндегi «нышандық бейнелеу» мен «шынайы реңк» туралы тектен тек айтып отырған жоқпыз. Өйткенi Мағжан болмысы Тұранға, Түрiк қағанатына тарих арқылы ғана емес, табиғат арқылы да астасып, қосылып жатыр. Қандай бiр халық та белгiлi бiр табиғат аясында өсiп-өркендеп, дамып-жетiлiп, күш алып, қуаттанады ғой. Ол халықтың тарихы сол табиғат аясында түзiледi. Яғни ол халық өзiнiң рухани қуат-күшiн көрсететiн нышандық таңбаларын айналасындағы табиғи құбылыстардан iздестiредi. Ол рухани таңба-белгiлер Мағжан өлеңдерiнде түгел көрiнедi деуге болады. Қараңыз:

Ерте кезде отты Күннен Гун туған,

Отты Гуннен от боп ойнап мен туғам.

Жүзiмдi де, қысық қара көзiмдi

Туа сала жалынменен мен жуғам.

Немесе:

Тұрмап па ед бiздiң үшiн мөлдiр бұлақ

Сылдырлап, сылқ-сылқ күлiп таудан құлап?

Даяр боп ұшқан құстай соққан құйын,

Тiлесек бiр-бiр тұлпар бейне пырақ.

Тағы да:

Қанатты, қажымайтын тұлпар мiндiк,

Жiбекпен жетпiс қабат белдi будық.

Құрсанып қылыш өтпес мұздай темiр,

Қиядан қыран құсша жауға ұмтылдық.

Немесе:

Қыранымын сары сайран даланың,

Қос қанатым – алтын Алтай, Оралым.

Немесе:

Тұранның теңiз дерлiк көлдерi бар,

Шалқыған шегi-шексiз Теңiз – Арал.

Бiр кезде қасиеттi Ыстық көлдiң

Бауырында дүние көрген түрiк көкжал.

Тағы да:

Тұранда түрiк ойнаған ұқсап отқа,

Түрiктен басқа от болып жан туып па?

Көп түрiк еншi алысып тарасқанда,

Қазақта қара шаңырақ қалған жоқ па?

Мiне, осы өлеңдердегi «Отты Гун», «Пырақ», «Қанатты тұлпар», «Қос қанаты Алтай мен Оралға айналған қыран», «Көкжал» /«Көкбөрi түрiк»/, «Қара шаңырақ» бiр кездерi бүкiл түрiк елiнiң өзi өскен табиғат аясынан еншiлеп таңдап алған, сөйтiп, солармен өзiнiң рухтық күш-қуатын таңбалаған төл белгiлерi ғой.

Апырай десеңiзшi, зәузат қорда сақталып қалатын табиғи-тарихи рухқа дауа жоқ. Түптiң түбiнде тесiп шығады екен. Бiз кезде өзiмiздiң төл туымыз ту-талақай болып, төл таңбаларымызды бiлмей жүргенiмiз өтiрiк пе? Соның бәрi күнi кеше ғана болмап па едi? Ендi күнiмiз туып, сәтi келе қалғанда, оның бәрi жұтылып кеткен жоқ па? Ал әлгi айтқан сонау көне заманнан берi келе жатқан «көкжал-көкбөрiден» басқа нышан-таңбалардың бәрi күнi кеше ғана қабылданған Туымыз бен Елтаңбамызда көрiнiс тапты ғой. Қазiр қанатты пырақтар мен шаңырақ көтерген Елтаңбамыз, қыран мен күн көтерген Туымыз Мағжан арманындай жарқырап, Мағжан арманындай желбiреп тұрған жоқ па?!

Мағжан, қайталап айтамыз, өткен тарихын, яғни көне Тұран мен ертедегi Түрiк елiн жырлағанда ғана арқаланып, сонда ғана асқақ мақтаныш сезiмi билеп әруақтанады. Басқа уақыттың бәрiнде де ол – мұңлы, ол – қайғылы, ол – қасiреттi.

Мағжан тiптi өлең арнаған адамдарына да жалынды сөз, жақсы тiлек айта алмайды. Оларға да ол мұңын шағады, жылайды, күңiренедi, күйзеледi, аһ ұрады, күрсiнедi, уһiлейдi, көкiрегi қарс айрылады, зарлайды, сарнайды, зарығады, сарғаяды. Ол тiптi:

Тауда түнде үн берген

Тәңiрi ме, әлде байғыз ба?

Үндi естiп жаным күңiренген.

Тауда түнде үн берген

Тәңiрi болсаң, кел бермен,

Қолымды көкке жайғызба!

Тәңiрi ме әлде байғыз ба?

– деп те көкке қолын жаяды. Егер ол үн берген құбылыс байғыз болмай, Тәңiрi болса, онда оған да мұңын шақпақ, датын айтпақ! Мағжан бұл жерде де Алла, Құдай демей, Тәңiрi дейдi. Айтқанынан қайтпайтын неткен көне түрiктiк көкжал мәрттiк десеңшi!

Мағжан туралы сөз әлi алда. Бiз бұл жерде оның өлеңдерiндегi тек өзiмiз байқаған басты-басты бағыттарды ғана әңгiме еттiк. Ал поэмалары жайлы мүлде әңгiме қозғаған жоқпыз. Мағжан туралы сөз ендi басталады. Ол ендi аяқталмақ емес.

Айта кетейiн менiң Мағжаннан алған ең үлкен ұлағат-тағылымым бар. Ол тағылым: егер сен өз халқыңның перзентi болам десең, онда сен оның қасiретiн, уын iш! Халқыңның сол қасiрет уы бойыңа жайылғанда ғана сен оны шын сүйе аласың!

Халқыңның қасiрет уын бүкiл жанымен, қанымен iшкен Мағжан – ұлы азамат, ұлы ақын!

ҚАТЕПТI ҚАРА НАРЫ

МАҢҒЫСТАУДЫҢ

Құдайға шүкiр, қазақтың бар-бар жерi өнерге де, өлеңге де бай. Оны тек тыңдай бiлетiн естi құлақ, көре бiлетiн жiтi көз болса бiздiң қай жерiмiз де көкiрегiне шемен боп қатқан шерiн, жанын жегiдей жеген мұңын алғаусыз айтып, ақтара сыр шертерi сөзсiз. Бiрақ амал не, кiлең солай бола бермейдi. Мәселен, Маңғыстаудың өлең-жырына, өнерiне дегенде, неге екенi белгiсiз, Республикалық теледидар мен радиосының түңлiктей-түңлiктей локатор құлақтары да тосаң тартып, елiмiздiң қай түкпiрiне қараса да жанарының қуаты жететiн жарқыраған камера көздерi шелденiп қалады. Бiрақ бiз түптiң түбiнде Маңғыстау дегенде ол локатор құлақтардың ашылып, ол камера-көздерiнiң жарқырап кететiнiне сенемiз. Маңғыстау өнерiнiң қуаты мен тегеурiнi солай еткiздi де!

Әрине, қандай бiр болмасын өнерлi өлкенiң сан қырлы, сан түрлi талантты тұлғалары болатыны хақ. Бiрақ солардың iшiнен атан жiлiктi, арқар мүйiздi басты-басты тұлғалары оқшау көрiнерi сөзсiз. Мәселен, Маңғыстаудың ең Басты Рухы – Бекет болса, ең Басты Сөзi – Қашаған.

Бiздiң бүгiнгi сөзiмiз, өзi айтқандай, «ағыны тасты аударған» ерен қуаттың иесi Қашаған туралы болмақ.

Асылы, шын талант өзi өскен жердiң топырағынан жаралатын болса керек. Олай болса, оның бойында сол жерге тән табиғи мiнез сiңерi сөзсiз. Қашаған да солай. Оның жырларын оқығанда, Маңғыстаудың маң даласын, сол маң даланы толтырып соққан қуатты қара дауылының уiлiн, аптап-аңызағының ыстығын, ызғырығы мың-миллион ине боп тұла бойыңды шабақтап кететiн борасын үнiн жан-жүрегiңмен сезiнiп отырасың. Бейне бiр оның сөздерi сол қатаң табиғи құбылыстардың құндағында жатып, омырауын емiп алғандай. Сондықтан да оның сөздерi сол қайратты қара дауыл, аптапты аңызақ, борасын сияқты табиғи. Оның өлеңдерiнiң әп деп басталғаннан-ақ ешқандай кедергi-мүдiрудi бiлмей, жөңкiлiп ала жөнелетiндiгi де, қайыру бермей ала қашатыны да, айтарын бүгiп, iрiкпей, ешкiмнiң алдында ықпастан ақтара салатыны да сол табиғилығынан.

Қашаған қалқан қағыстырып, қылыш сермесiп, найза сiлтеспесе де, бүкiл ғұмыры күреспен өткен ақын. Ол көргенсiз әдепсiздiкпен, қаскөй қиянатпен, дарақы даңғойлықпен, қараңғы надандықпен, таңқы дүмшелiкпен, қомағай тоғышарлықпен, алакөз алауыздықпен, бетiмен кеткен жүгенсiздiкпен күрескен. Олармен жан берердей жағаласып, жан алардай шайқасқа түскен. Ол әлгiндей адам жанын бүлдiрiп, тоздыратын жат пиғылдарды жойып, оның орнына iзгiлiк, инабаттылық, ауызбiршiлiк сияқты қасиеттердi орнықтыру үшiн жан салған. Қашағанның Домбыраға тiлi тиген Есқали сұпыға айтқанының өзi не тұрады?! Осы өлеңнен солқылдап тұрған бiр сөз таба алмайсыз. Әр жол, әр сөзi шатырлап сынып, шарт кетiп жатыр. Неткен ашу?! Керек десеңiз неткен долылық?! Бiрақ сонымен бiрге неткен бiлiмдiлiк, неткен парасат жатыр десеңiзшi!

Қолымдағы қу ағаш,

Сайрап отыр бұл ағаш.

Асылы емен, қарағай,

Шыққан жерi су ағаш.

Әруақты ерлердiң

Қолындағы ту ағаш.

Жаның сая табатын

Орман болған бұл ағаш.

Қорыққанда жалғызға

Қорған болған бұл ағаш.

Бұтақтары бүгiлiп,

Көктен төмен үңiлiп,

Қарның ашып келгенде

Жүрегiңдi жалғауға

Несiп болған бұл ағаш.

Пайғамбарлар туғанда

Бесiк болған бұл ағаш.

Мұнаралы әр жерде

Мешiт болған бұл ағаш.

Шеберлердiң қолында

Кәсiп болған бұл ағаш.

Өзiңдi халық сұпы дейдi,

Боқтағаның қай ағаш?!

Сiз де ендi, мiне, тұлпарлардың тұяғынан ұшқан топырақтай түйдек-түйдек сөздердiң iшiне ендiңiз. Ағаштың қадiрiн асырып, қасиетiн көрсететiн шумақтар бiрiнен соң бiрi құйылып келiп: «Өзiңдi халық сұпы дейдi, боқтағаның қай ағаш?», деп қайырып, қайта-қайта сiлкiп кететiн тұстары сiздi де бiрге ала жөнеледi. Қашағанмен қосылып Сiзде айтып жатқандай қаныңыз қызып, делебеңiз қозады. Сiзге сол домбыраның намысын жыртып, сол үшiн шайқасқа кiресiз.

Бұл өлең – мәңгiлiк өлмейтiн өлең. Әттең, насихиат жоқ, қолдаушысы кем боп, шетқақпай қалып жүр. Әйтпесе, бiздiң домбыраны шын құрметтеп, шын құдiрет тұтатынымыз рас болатын болса, домбыраны ғайбат тiлден қорғаған осындай қуатты сөздi алдымен үкiлеп, алдымен сахнаға шығармас па ек?! Ал қазақтың қара домбырасы ғайбат сөздерден қаншама қабаржып, қаншама жапа шеккенiн бәрiмiз жақсы бiлемiз. Бұл өлең – жалғыз бiр сұпыға емес, арғы-бергi барлық дипломы жоқ, дипломы бар түрлiше сұпыларға берiлген соққы ғой. Сол арғы-бергiде айтылған ғайбат сөздерден домбыраны дәл осы Қашағандай кiм қорғап, кiм көтерiп сөйлей алыпты?! Бiрақ амал не, осындай қайратты, осындай парасатты өлеңдi бүкiл қазақ жұртында бiреу бiлiп, бiреу бiлмейдi. Басқаны былай қойғанда, бұл өлеңдi домбыра ұстайтын, жыр айтатын қазақтың бәрi бiлу керек қой. Оған да күмәнiм бар.

Оның үстiне, бұл өлең тек домбыраны ғана қорғайтын өлең емес қой. Ол әншейiнде ақ жүрiп, адал тұрғандай боп, жеме-жемге келгенде өзiңе қырын қарап, сырт беретiн сұмпайылыққа қарсы айтылған өлең.

Қашаған халықтың ғасырлар қойнауынан азбай-тозбай келе жатқан асыл мұраларын, салтын, ғұрпын, әдетiн бар қуат, бар даусымен қорғаған. Өйткенi ол салт, ғұрып, әдеттен айрылу, олардан қол үзу – халықтық қасиеттен айрылу, ұлттық болмыстан қол үзу деп бiлген. Бабалардың батасынан көктеген ол рухани мұраларды мансұқтаған халық болып қатарға қосылмайтынын, ұлт болып өркен жаймайтынын сезген. Сол үшiн де ол шамырқанып шайқасқа түскен.

«Қашағанның Сақыпқа айтқаны» да сондай өредегi өлең. Бұл өлең – үлкен бiр тойды Қашағанның сақалын сыйламай бастап кеткен Сақып деген жiгiтке айтылған өлең. Сақыптың ол қылығын Қашаған әдепсiздiк, үлкендi ханым, кiшiнi жаным деп сыйлап құрметтейтiн халық салтына түскен таңба көрген. Ал ондай кезде Қашаған шарт сынады. Әдепсiздiктi қайтып көтерiле алмайтын етiп бетiн мүлде қайтарып, қайтып көктемейтiндей етiп тамырын бiржола отап тастайтын кiлең бiр азу тiс, ақберен сөздердi құйып кеп жiбередi. Соның Сақыпты соншалықты қайтып тұрмастай етiп жерлеп,жер жастандыруын сол әдепсiздiктi жер жастандыруы деп түсiнген жөн. Өйткенi Қашаған әдепсiздiктi арамшөп сияқты, оны мүлде отап тастамаса, өлмейдi деп ұғады.

Е, шырағым, Сақыпжан,

Сөз басталмайтын ба едi ағадан,

Жауапқа кәмiл данадан?!

Ағасын iнi қор тұтқан,

Өз көңiлiн зор тұтқан

Шығып па ед тәртiп жаңадан? –

деп басталып, неше бiр шендестiрулер мен салғастырулардан тұратын бұл өлең өз жолын, өз әлiн бiлмеу түптiң түбiнде опық жегiзетiнiн айта келiп:

Мен – сендей жабының

Талайынан озған тұлпармын.

Сендей жапалақтардың

Талайын алған сұңқармын.

Сен – ауылда үрген көпек ит,

Мен – азулы арлан бөрi едiм.

Ашулансам, шырағым,

Жас та болсаң желкеңнен

Жалғыз-ақ тiстеп жұлқармын.

Мiне, Қашаған әдепсiздiкпен осылай айқасады.

Бұл бәрiмiзге, сондай-ақ бүгiнiмiзге де, ертеңiмiзге де дәрiс, тағлым. Өйткенi ол салт бұзылып, ғұрып қирап, әдеп бүлiнiп жатқан жерде қадiр де, қасиет те болмайды деп бiледi. Салт-дәстүрге, әдет-ғұрыпқа салғырт қарап, оған мән бермеу – ертеңiңнен қол үзу деп ұғады. Қашағанның ондай тұстарда ширығып, шамырқанып кететiнi сондықтан.

Қашаған – қаратты айбаттың ақыны. Әсiресе, оның намысына шоқ түскенде, оның қайраты бұрынғыдан да жоталанып, оның абыройы бұрынғыдан да айбарланып кетедi.Әсiресе, оның бұл мiнезi Iзбас деген жас ақынның бiр тойда Қашаған атын меңзеп, оған:

Қашаған болсаң, таяма

Барың болса, аяма.

Оңтайлы жiгiт, жүйрiк ат

Қашқанмен сенi қоя ма?! –

деп ұрынғанына қарсы айтқан сөзiнде бар ойын, бар болмысын көрсете түседi.

Мiне, осы өлеңде Қашаған сөздердi бiрiнен бiрiн оздырып, бiрiнен бiрiн тұтатып, ұшқынды отқа, отты өртке айналдырып, өлеңдi ұлы дүбiлiс, ұлы құбылыс етiп жiбередi. Оның алапат ағыны тағы да сол әдепсiздiк пен көргенсiздiктiң дөңкиген дiңгегiн түбiрiмен қопарып, ағызып алып бара жатады.

Не деп айттың бұл сөздi,

Алды-артыңды ойламай.

Мен – бiр жатқан мұхитпын

Кетерсiң, байғұс, бойламай.

Өзiңе малың бұйырмай,

Тасыдың байға отынды.

Түкiрiгiм сөндiрер

Сенiң жаққан отыңды.

Асылы, Қашаған көргенсiздiк пен жүгенсiздiкке, жалпы қандай бiр болмасын қасиетсiз әдеттерге кiшкентай бiр салғырттық танытып, олардың алдында жалғыз-ақ рет төменшiктеп, бұғып қалуды кешiрмес күнә деп ұқса керек. Оларға шамалы салғырттық таныту – әдепсiздiк пен көргенсiздiктiң өркен жайып, өрiсiн кеңейтуiне жол беру деп бiледi. Ендеше, оның ондай тұстарда бұршақша жауған сөздермен төпеп жiберетiнi сондықтан.

Қашаған – бiр теңеуiнен бiр теңеуiн оздырып, бiр образынан бiр образын күшейтiп сөйлейтiн ақын. Сондықтан да оның сөздерi қар көшкiнiндегiдей немесе дауыл мен теңiздiң арпалысындай сұрапыл күшке айналып кетедi.

Ол – жалпы теңеуiн немесе образын қайталай бермейтiн ақын. Ал қайталаған кезiнде ол теңеу, образды мүлде жаңартып, қуаттандырып жiбередi. Яғни бұл оның бойында қайралу, жетiлу, даму сияқты творчестволық процестiң үздiксiз жүретiнiн көрсетедi. Мәселен, әлгi өлеңде ауыз әдебиетi өкiлдерiнiң шығармаларының ешқайсысында кездеспейтiн, қазақ топырағында мүлде тосын, мүлде жаңа мынадай жолдар бар:

Сен – өзекте жүрген бөлдiрке,





Мен – теңiздегi кемемiн.

Басармын да кетермiн,

Батарсың да кетерсiң, –

дейдi. Осы қалпында-ақ оқыған адамның көз алдында өлместей, өшпестей сурет болып қалатын жанды образ сәлден кейiн ақын аузынан басқаша құбылып, басқаша түрленiп, бұрынғысынан да дамып, бұрынғысынан да жетiлiп кетедi. Еңсесiн көтертпей езiп, қайта тұрмастай етiп тұралатып сөйлейдi:

Мен – жоғарыда жүрген кемемiн,

Сен – өзектегi жыртық қайықсың.

Белiңнен бассам – батарсың,

Түбiне барып жатарсың...

Не деген сурет! Не деген тарпаң, дүлей күш! Көз алдыңызға кеме мен жыртық қайықты елестетiңiзшi. Тағы да, олар қимылды нақты қарекетке түсiрiп тұр ғой. Алып кеме қайықты белiнен басып таптап кеткен. Қашағанның мұндай қуатты екпiнмен қай заманның да көргенсiз iзбасының бетi қайтып қалмақ.

Сонымен, бiрге Қашаған – улы мысқыл, ащы кекесiннiң де ақыны. Халық жанына жара боп жабысқан әлгiндей iндеттi сорақылықтардың аузын кейде ол сол уытты тiлiмен жарып жiбередi.

Дүниеге құнығып, мал десе, жанын беруге бар, айналамен iсi жоқ, сөйтiп, өзi де малға айналып бара жатқан жан туралы айтқаны қандай? Ол жанның анықтамасын қалай дәл тапқан десеңiзшi Ол жан

Үлкен қойды анам деп,

Кiшi қойды балам деп –

өмiр сүрген жан. Осыдан кейiн сен ол жаннан жиренбей көр! Осыдан кейiн сен тоғышарлықтан бойыңды тартып, тiксiнбей қара! Шын ақын саған, әдетте, ақыл айтпайды. Шын ақын сенiң бойыңда жайлап бара жатқан қоқыстардың лап еткенiнiң тамырын қиып тастайды не iзгiлiк ұрығын себедi. Екiнiң бiрi: әлгi екi жолды ғана оқыған адам, егер оның есi дұрыс, еңсесi тiк адам болса, дүние қызығы тек мал емес екенiн, олай ойласа, өзi де мал боп кететiнiн сезiнбей ме?! Селк етiп шошынбай ма? Егер сол сөздерден ең болмаса бiр адам дәрiс алып, тағлым алса, онда ақын мiндетiнiң ақталғаны.

Мұндай өлеңдерiнiң санына «Қара шұбар, ала ешкi», «Мұстахқа», «Қуңдаған қу Бисен», «Оразалыға» деген өлеңдерiн қосар едiм. Соның бәрiнде де ол айлакерлiктi, көзбояушылықты, қулық-сұмдықты адымын аштырмай бүрiп, жықпылға жеткiзбей iлiп түседi. Екi-ақ шумақтан тұратын «Қутыңдаған қу Бисендi» оқып көрiңiзшi:

Қутыңдаған қу Бисен,

Өтiрiкшi су Бисен.

Маған сатты бiр атты

Шәртiк қарын сұр атты,

Қазанаттай қампитып,

Түрiменен тоқ қылды.

Он бес күннiң iшiнде

Үш қамшымды жоқ қылды.

Менiңше, бұл жолдарды түсiндiрiп, талдап жатудың қажетi жоқ.

Қашаған тек әлгiндей қасиетсiздiктермен ғана күресiп өтпеген, сонымен бiрге ол – жылағанды жұбатқан, жақсылыққа тiлек айтқан, елiне бата берген үлкен жүрек иесi. Оның өзiнiң замандасы Аралбайға айтқан жұбатуын тебiренбей оқу мүмкiн емес:

Замандасым Аралбай,

Тұяғы бүтiн сұңқар жоқ,

Қанаты бүтiн сұңқар жоқ.

Кең пендеде iнi жоқ,

Iнiсiз жанның күнi жоқ.

Кейбiреуде аға жоқ,

Ағасыз жанда жаға жоқ.

Кейбiреуде бала жоқ,

Болмаса перзент шара жоқ.

Бұл жалғызынан айрылып, зар жылап отырған Аралбайды ғана емес, бiр баласын жерге берiп, тұяқсыз өтiп бара жатқан оның өзiне де айтқан жұбатуы. Аралбай қасiретi – Қашағанның өз басының да қасiретi.

Ал «Тойбастары» – келер ұрпаққа жақсы тiлек, бата. Бiрақ неге екенi белгiсiз, Қашағанның осы жақсы тiлек, ақ батасы тойларда көп орындала бермейдi. Мұны үркердей боп көрiнiп келе жатқан жас жыршылар ескергенi жөн.

Қашағанның менiң өз басымды керемет таңқалдыратын тағы бiр қыры – оның өлеңдерiнiң терең философиялылығы. «Бұл дүниеде не жетiм» деген өлеңiнiң тек бас жағындағы төрт жолын ғана оқып көрiңiзшi:

– Бұл дүниеде не жетiм?

– Кiм қажетсiз болса сол жетiм.

Хакiмi әдiл болмаса,

Бұқара байтақ ел жетiм.

Осы жолдарды зер салып, ой тоқтатып тағы бiр оқып шығыңызшы. Бұл сөздер дүние жүзi ой алыптарының сөздерiмен иық тiрестiрiп тұра алатын сөздер емес пе! Түк те асырып айтып отырғам жоқ. Тағы да оқыңыз. Не жешiм деген сұраққа: «Кiм қажетсiз болса сол жетiм», – деп тұр ғой. Шынында да, одан өткен жетiмдiк бар ма? Әкесi жоқ та, шешесi жоқ та жетiм екен. Неткен аянышты. Осы бiр жолды ғана оқығаннан кейiн, сөз жоқ жан-жағыңа қарайсың, қарайсың да не қоғамда, не өмiрде iсi жоқ, қарақан басын ғана күйттеп, тойғанына күптi, кигенiне мәз жандарды көрiп, аяйсың. Онан кейiнгi: «Хакiмi әдiл болмаса, бұқара байтақ ел жетiм», – деген жолдары ше? Басқа басқа, талай-талай хакiмдердердiң әдiлетсiздiгiнен сүйегiмiз қан қақсап, жанымыз қан жылаған бiз бұл сөздердiң парқын жақсы сезiнемiз. Оның парқын ғұмыр бойы сол әдiлетсiздiктердiң зардабын тартып, соның соққысына жетiм құсап жасып, жетiм құсап жаутаңдап келе жатқан бiз бiлмегенде, кiм бiледi?!

Қашаған ақынның тағы бiр «Және бiр жайды айтайын» деп аталатын өлеңi өзiнiң сонылығымен, тосындылығымен ерекшеленедi. Жалпы, Қашаған тосын сөз, тосын ойдың ақыны. Ол ешкiмдi де қайталамайды, сонан кейiн өзiн ешкiмге қайталатқызбайды. Жаратылысы өзге, бiтiмi бөлек ақын. Оны тек талмай зерттеу керек. Әлгi өлеңге қайта оралайық. бiр торғай ағаштың бойынан құтырған құрт тауып жейдi. Құтырған құрт жеген торғай да, әрине, құтырады. Құтырған торғай ненi тыңдасын. Ол ендi бүркiтке шабады. Бүркiт оны бiр-ақ қылғытады. Бiрақ ол құтырған торғай ғой. Ендi бүркiт құтырады. Бүркiт нән балыққа түседi. Балық та әп-сәтте құтырып шыға келедi. Құтырған балық суға сыйсын ба?! Ол мөңкiп, тулап жүрiп, сыртқа шығып қалады. Сыртқа шыққан олжаны бүкiл ел боп жейдi. Ендi бүкiл ел құтырады. Бiрiн бiрi тонап, бiрiн бiрi талап, бiрiн бiрi жеп, бүкiл ел құрып кетедi.

Балықты жедi елi алып,

Жеген елдер құтырды.

Бiреулердi бiреу жеп,

Азайған сөйтiп қай халық?

Бұл – кiм-кiмдi де үлкен ойға қалдыратын өлең. Бәле сәл нәрседен басталатынынан хабар беретiн өлең. Шынында да солай емес пе?! Қазiр кiшкентай ғана құтырған құрт-сөзден ел бүлiнiп жатқан жоқ па? Бұл өлең сәл нәрсеге де сергек болуға, сәл нәрсеге де жiтi қарауға үйретедi.

Қашаған ақынның мерейлi тойын, биыл арысы Республика, берiсi өз жерi болып, ұлан-асыр той қылып өткiзуге дайындалып жатыр. Оның жатқан жерiне көздiң жауын алатындай қазiргi салынып жатқан ескерткiштердiң iшiндегi маңдай алдысы боп саналып, күмбездi кесене көтерiлдi.

Маңғыстаудың қай түкпiрiнен де Қашаған есiмi жиi-жиi ауызға түсiп, Қашаған сөздерi жиi-жиi естiле бастады. Бұл – Қашаған әлi де тiрi, оның рухани ғұмыры сала-сала боп жалғасып, өркештенiп, жоталанып келе жатыр деген сөз. Яғни бұл – қатептi қара нардай қайратты Қашаған ақын, Маңғыстаудың ең Басты Сөзiн қомына теңдеп, ертеңiне қарай маң-маң басып кетiп бара жатыр деген сөз.

“МЕН НЕ ЖАЗДЫМ, МҰНША ҚОРЛЫҚ КЕШКЕНДЕЙ”

Мықты ақынға алдымен сөз ереді. Ол сөз көбіне - көп жусаң кетпейтін, жайсаң кеппейтін майлы күйедей қап-қара жалалы, бәлелі боп келеді. Жоқ нәрсені бар етіп бадырайтып қояды. Сыпсыңдап адымын аштырмайды. Тіміскілеп артынан қалмайды.

Ол сөздер тек күйе боп жабысып қана қоймайды, бірде басын жарып, көзін шығаратындай сойыл мен шоқпарға, енді бірде шынжырын үзіп кетердей абалап ұмтылған қызғаныштың құтырған қызыл итіне айналады. Ол сойыл мен шоқпар ала жүгіретіндердің шаң-шұң айқайына айқай үстеп, бір сілтеуден қалмай бырт етіп сынып түсетін кепкен шыбық сермейтіндер де, ол қызғаныштың қызыл итіне өздерінің шаптығып шәуілдейтін қанденін қосатындар да табыла кетеді. Бетін шымшып жып-жып ететін өсектері мен құлақ сарсылтар гу-гу әңгімелері тағы бар...

Ол енді отырса опақ, тұрса сопақ болады. Оның енді тырнағының асты, кір болмаса да, күнде кір! Оның енді түймедей ғана бір қылығы түйедей боп көрінеді. Оның енді саңқылдап сөйлегенін де, жарқылдап күлгенін де көре алмайды. Көре алмайды емес-ау, көтере алмайды.

Апыр-ау неге бұлай?! Ол байғұс соншалықты не жазып қалды. Оның айтқаны халқының мұңы, жоқтағаны халқының жоғы емес пе еді? Бар айыбы, мынау бей-берекеті қашқан жалпақ жұртты жарасылымдылыққа, жақынын да жау көріп жағаласып жататын үдеріскен қауымды үйлесімге, сондай-ақ әділдік пен адалдыққа шақырғаны ма? Неге бұлай? Оның бір-ақ жауабы бар. Өйткені ол–үлкен әріппен жазылатын Талант! Ал талант ешуақытта, еш жерде кешірілмейді. Сондықтан да оны, жас болсын, жасамыс болсын, бәрі бір, әйтеуір көрге тықпай тынбайды. Олардың тіпті оны көрге тыққаннан кейін де жандары жай таба қоюлары екіталай...

Әрине, қоғамда бишігін олай да сілтеп,былай да сілтеп үстемдік етіп отырған идеялогияның ондай талант иесімен қарым-қатынасы сәл өзгеше болып келеді. Алдымен оны түрлі айла-тәсілмен алдарқатып маңдайынан бір сипап, арқасынан екі қағып өзіне икемдемек болады. Сермесе семсеріне, сілтесе сойылына айналдыруға барынша күш салады. Құрған тұзағына түсірмек боп, әртүрлі айла-шарғыға барады. Алдайды. Арбайды. Әлбетте, талант иесі де ет пен сүйектен жаралған пенде! Сондықтан олардың сол бір құрған тұзағы мен қақпанына түсіп қалатын кездері болмай тұрмайды. Бірақ асау жүрек, бостан талант бұған ғұмыр бойы қалай шыдас бермек. Оның, қалай болғанда да, ауық-ауық құрған тұзақты қиып, құрған қақпанды қаусатып кететін кездері аз болмайды. Сондықтан да оған үстем идеялогия үнемі сенімсіздікпен қарайды. Тиісті үлесінен қағады, көкірегінен итереді, аяғынан шалады, босаға жаққа ығыстырып кемсітеді, кекетіп, мұқатып бағады...

Енді оның әр өлеңін, әр сөзін, әр сөйлемін қалдырмай, қадалып оқитын болады. Жай көзбен оқымайды, лупамен оқиды. Тіпті лупамен емес-ау микроскоппен зерттеп үңіледі. Өйткені ол өлеңдер мен сөздердің арғы астарында, түкпір-түкпірі мен қалтарыс-қуыстарында аса кесапатты жұқпалы аурулар тарататын микробтар мен вирустардан мына қоғамды билеп-төстеп отырған үстем идеялогия айықпас дертке, жазылмас кеселге шалдықса қайтпек?! Ақыры, үңіреңдеп қайта-қайта үңіліп жүріп лағнет атқыр сол бір қатерлі вирустар мен микробтарды табады. Табады! Сонан кейін-ақ ақынның күні күн болмайды. Енді абалап ұмтылып балақтан тартатын пенделік қызғаныштың қызыл итіне, үстем идеялогияның арпылдап кеп тура алқымнан алатын тайыншадай-тайыншадай алпауыт төбеттері қосылады. Ал оның соңы немен тынатыны айтпаса да түсінікті...

Менің аса ірі, аса зор шет ел ақындарының , сондай-ақ өзіміздің қайталанбайтын қадау-қадау ақындарымыздың өткен өмірлері мен тағдырларына қайта-қайта үңіле жүріп ұққаным осы болды. Әрине, әр ақынның өткен өмір жолы да, тағдыр-талайымы да әр басқа. Бірақ жинақтап келгенде осыған саяды.

Осындай тағдырды басынан өткізген, қилы-қилы тіршілік кешкен ақындардың бірі, сөз жоқ, Қасым Аманжолов дер едім.

Қарап отырсақ, Қасым Аманжолов та тағдырын тәлкек еткен қатал заманның талай-талай тәшпіші мен құқайын көрудей-ақ көрген екен. Оның соңынан, әлгі жоғарыда айтып өткендей сұрқия сөз де , зымиян сөз де ерген. Қасым ақынның қыл тұзаққа да, темір қақпанға түскен шақтары да, аяқ асты боп табанға тапталған кездері де аз болмаған. Оны кейде арғы жағы түпсіз құлама тығырыққа тіреп, кейде тәртіпке көне қоймаған тентек баладай бұрышқа да тұрғызған. Аяусыз сыналған. Ешбір кінәсіз моральдық кемсітушілік пен рухани қуғын-сүргінге түскен.

Әдетте ақын дүниеден озғаннан кейін оның соңында өлмес өлеңдерімен бірге аңыз қалады. Қасым Аманжолов туралы айтылатын аңыздар да аз емес.

Соның бірі, жұрттың бәрі, бірінің аузына бірі түкіріп қойғандай,қайталап айта беретіні, оның елден ерек шатақ болғаны. Мінезі сәл нәрсеге шарт кететін шамшыл, шәлкес екен. Шамына, арына тиген адаммен, кім екеніне қарамай, “қап бәлем, кейін бір оқсатып ретін келтірермін-ау” деместен, дәл сол жерде шат-шәлекейі шығып ұстаса кететін көрінеді. Тіпті жығылса да шаптан тіреп жатып алады екен. Ешкімді басынан аттатпаған, ешқандай сөзді басынан асырмаған. Тарс еткізіп атқан, қарш еткізіп шапқан. Иілу, бүгілу дегенді мүлде білмеген, шатырлаған найзағай құсап шарт сынған. Өзі де “бұлт болып арпалысам, жалын шарпып” деген ғой. Мұндай мінезге ие ақынға қыспағы да, қысталаңы да көп, кім-кімді де манекен сияқты қатырып-семдіріп қоятын қатыгез қоғамда өмір сүру қандай қиын болған десеңізші?!

Оның өткен өмір жолына көз салсаң, Қасым Аманжолов бұл тірлікке тек қиындық көру үшін, тек жәбір-жапа шегу үшін келген сияқты. Ол “өзге емес, өзім айтам өз жайымдa” деген сөзді текке айтпапты. Шынында да Қасым Аманжолов өлеңдерін оқып отырып оның бүкіл соқтықпалы жолдары мен өткелекті өмірбаянын түгелге жуық көз алдыңа елестетуге болады. Ол тұтастай өлең-–өмірбаян. Өмірбаян болғанда да, өзі өмір сүрген қоғаммен, уақытпен, заманмен, адамдар тағдырларымен тамыр-талшықтарына дейін бірге өріліп кеткен өмірбаян.

Оның “Балалық шақтан бір елес” деп аталатын ұзақ өлеңін бар болмыс-бітіміңмен егіліп-езілмей, алқымыңа жұдырықтай тас тұрып қалғандай тығылып, кеудеңе өксік кептелгендей демікпей оқи алмайсыз.

Ол бұл өлеңінде ағасы Тайжанның он бір, өзінің алты жасында тұл жетім қалғанын, екеуінің қаншама азапты да мехнатты күндерді бастарынан кешкендерін шерлене баян етеді. “Қасқырдай үйге түскен аштық жетті. Арадан қарындасты алып кетті. Бездіріп құсты ұядан, жасты үйінен, елсізде ебелектей тентіретті” дейді ол. Қос жетімнің барар жер , басар тауы қалмайды. Қол ұшын созып, бауырына басар, пана болар ешкім жоқ.

Жолаушы дұға оқып жаяулайтын,

Қалжырап келе жатқан ұзақ жолдан,

Дозақтай түсі суық бейіттер де

Біздерге әке үйіндей мекен болған.

Бейуақта не бейіттен, не қорғаннан,

Біздерді көрген жандар естен танған,

“Ойпыр-ай, Тайжанбысың, сайтанбысың”,–

Деген сөз ел аузында содан қалған.

Қандай қиын, қандай ауыр тағдыр! Басқаша қалай айта аласың?! Әйтпесе, құйтақандай екі баланың түн ішінде тентіреп ескі қыстаулар мен бейіттерді пана етіп жүргендерін көз алдыңызға елестетіп көріңізші. Бұл көрініске енді сіз күні бойы жер ошақтың жанынан жүргізбейтін “қоқиланған мырзаның” қорлығы мен бастарына “шымшуырмен салып қалатын” қатыгез әйелдердің зәбірін қосыңыз. Жаның жылап, жүрегің қақ айрылады!

Буыны бекімей, сүйегі қатпай жатып-ақ осыншама зәбір мен қорлықты, осыншама зобалаң мен зорлықты көп көрген ол, жапақ-жапақ еткен жалтақ, іштен тепсе де ыңқ демейтін ынжық, аузынан сөзі, үстінен бөзі түскен солбырайған сорлы боп қалмайды. Әсілі, арғы тегі тегеурінді, мықты болса керек. Қайта, қысқаштай қысқан сол бір қиындықтардан қыл шылбырдай шиыршық атып ширатылып, көріктен қызарып шығып, балға мен төске тапталған сом темірдей шыңдалып өседі.

Ақын ержетті. Есейді. Ұстаған жерінен айрылмай тырмысып, тастай тістеніп жүріп алға, тек алға ұмтылып бақты. Оқу оқыды, тоқу тоқыды. Оң-солын таныды. Жан-жағын барлады. Күндердің күнінде қиыр шет, қиян түкпірдегі Оралдан бір-ақ шықты.

Әрине, біз бұл мақаламызда ақынның өмірбаянын тізбелеп шыққалы отырған жоқпыз. Біздің мақсатымыз мүлде басқа: оның өлеңін тану. Өлеңі арқылы, мүмкіндігіміз жеткенше, ақынның рухани кескін-келбетін, рухани сымбат-ажарын, рухани болмыс-бітімін ашу.

Бұл тұрғыдан қарасақ, Қасым Аманжолов әдебиетке о баста, біздің ұғымымызға әбден сіңісті боп кеткендей, от шайнап,шоқ түкіріп емес, сұлулыққа ерен ынтызар, махаббатқа аса құштар боп келіпті.

Ақынның отызыншы жылдар ішінде жазылған “Сұлудың сымбатын” оқып көріңізші. Оны кенет ғажайып құбылыс көргендей таңданбай, шекер сорғандай таңдай қағып тамсанбай оқымау мүмкін емес.

Қара көз, қиылған қас, жазық маңдай,

Алма бет, ақша жүзі нұр тамғандай.

Қыр мұрын, оймақ ерін,меруерт тіс,

Бейне мақпал, қызыл тіл шекер балдай;

Төгілер иығына қара шашы,

Жібектей жүз құлпырған дамыл алмай;

Күмбездей жарқыраған мойыны бар,

Тамағы күн шалмаған ақ торғындай;

Тік иық, сүмбіл білек, кербез кеуде,

Қос емшек ақ төсінде қос алмадай...

Мықыны тар,қиылған қыпша белі–

Бұралған бейне нәзік пружинадай;

Бөксесі дөп-дөңгелек қызықтырар,

Жұп-жұмыр кіршіксіз ақ саны қандай;

Күлкілдеп балтыр еті, екі аяғы–

Түп-түзу мергендердің мылтығындай.

Еш мін жоқ көз тойғысыз сырт тұлғасы

Заказбен мрамордан құйылғандай.

Па, шіркін! Бұл өлеңді оқыған, әйтпесе тыңдаған еркебұлан жас жігіттің осыншама сұлулықтан басы шыр айналып, жүрегі кеудесіне симай атқақтап, санасы сарсаң болып, есінен айрылардай немесе отқа түскендей күйіп-жанып, ал әбден қартайып мәужіреп қалған шалыңның күнде қалған көнектей кеуіп қалған тамырларына ып-ыстық қан жүгіріп кетпес пе?! Әрине, бұл өлең– бар дүниені ұмыттырып есалаң күйге түсіретін, ерік бермей кететін есірік құмарлықты қoздыратын, яғни хайуaндық инстинктің құлы ғып жіберетін эротика да, адамдық ар-ұяттан жұрдай, иман дегеннен мүлде ада тыржалаңаш парнография да емес. Бұл өлең– сұлулықтың тылсым да сиқырлы қуат-күшін бар болмысымен ашып көрсететін, құныға еліктіріп, еліттіретін, оның өзіңді де, көзіңді де арбап алатын кескін-келбеті мен ажарына деген ынтызарлықты оятатын өлең.

Осы тұстағы Қасым Аманжолов өлеңдері кілең бір ұйыған сүттей үйлесілімділік пен құйылған күмістей жарасылымдылықтан тұрады. Әуен мен әуезге, мақам мен сазға толы ол жырларды оқығанда бесіктегі періште нәрестенің гуілін, жапырақ ұшында үзіліп кетердей боп мөлтеңдеген таңғы шық дірілін, самалмен ақырын ғана теңселген құрақ сыбдырын, сол құрақ балағын шымырлап сипап аққан бұлақ сылдырын, аппақ тамағы сайраған бұлбұлдың көмейіндей боп бүлкілдеп тұратын сұлудың сыбырын, әуелеп ұшқан аққу қанатының сусылын жан-тәніңмен сезінгендей боласың. Оның бәрі Қасымның ойы мен бойындағы, тілегі мен жүрегіндегі кіршіксіз таза , сонымен бірге белгісіз құпия кеңістікке асығып алып-ұшып талпынып тұрған ұлы махаббаттан туындап жатады.

Дәл бір жігіт жар сүйсе, мен сүйейін,

Жалыны ғой махаббат жан-жүйенің.

Махаббатсыз қан салқын, дене жансыз,

Махаббатсыз жаны жоқ дүниенің.

Түсінбейді-ау кей адам махаббатты,

Оған, сірә, махаббат–гүл сияқты,

Үзіп алды, ол тақты, бұл да тақты,

Гүлі солды, тастады, болды ұятты.

Жоқ! Махаббат гүл емес, жанның күйі,

Табиғаттың адамға тартқан сыйы,

Кейде бейне күйсандық, білсең ойна

Оның да бар До, Ре, Ми...Соль, Ля, Сиі.

Махаббатты осыншалықты қорғаштап, оған осыншалықты бәйек боп, оны осыншалықты асқақтатқан, оным тылсым табиғаты мен тұңғиық болмысын танып-білген, сәулесіне шомылып, нұрына шалқыған ақындар бұл дүниеде бар-ақ шығар-ау , бірақ олар өте сирек болса керек.

Мен әлгінде үйлесімділік пен жарасымдылықты айтқанда өлеңнің түрлік сыртқы пошымынан шығатын аллитерациялық немесе дыбыс үндестіктерін емес, оның ішкі мән мен мазмұнынан, қан тамырларыңды кернеп бара жататын ыстық жұмбақ қуатынан туындайтын құпия құйылысты меңзеген болатынмын. “Мейлі аспанның бұлты кеп бассын мені, жарқ етермін күндей боп көрсем сені, қарт болсам мен сен үшін жасарар ем, тірілер ем егер де болсам өлі” деп махаббатты өзегі өртеніп, емірене аспанға көтеріп әспеттеген ақын, оны аяқ асты етіп, мазақ пен тәлкекке айналдырып, еріккеннің ермегі етіп жіберетіндерге өлердей жаны қас.

Қара түнді жамылып

Қайда кеттің қайқаңдап.

Тыным таппай сарылып,

Шаршадың-ау бай таңдап.

Түнде жортып сенделмей,

Бай іздесең базар бар.

Екатерина келгендей

Қатар тұрып... қарсы алар.

Бір күндікке біреуін

Табарсың да тастарсың.

Сүйте-сүйте сұлуым

Бұл дүниені ластарсың,–

деп кебірге өсетін кекіре шөптей кермек, тозған таудың азған етегінен алынатын ашутастай ащы мысқылмен түйреп, одан безініп жиіркенеді.

Мына өмірден тіліңнен бал сорғалап, жан жүрегіңді алтын шуаққа бөлеп, болмыс-бітіміңді жарқылдаған, жалтылдаған сәулеге орап жіберетін сұлулықтың сиқырлы сымбатынан көздің жауын алатын үйлесім мен сөздің нәрі мен құнарын құятын жарасымдылық іздеп шарқ ұрған, оған шаң қондырып, тозаң түсіргендермен бүкіл жан-дүние, бар табиғатымен аяусыз күрес ашатын ақынның қызықты да шыжықты сол бір сәттері бір-ақ күнде айра-жайра боп, ойран-ботқасы шықты. Соғыс басталды. Ақын майданға аттанды.

Біздің соғыс жылдары туралы жырлар десек, есімізге алдымен Қасым Аманжоловтың есімі түсетіні белгілі. Ол тектен-тек болмаса керек. Өйткені соғыс стихиясын дәл Қасым Аманжоловтай орасан қуатпен, алапат бұрқаныспен берген бірде бір қазақ ақыны жоқ десек, оған ешкім де ренжи қоймас. Тағы да ол өлеңдер, өзіндік көркемдік қуатымен, екпінді бұла жаратылысымен әлемдік деңгейдегі шырқау биікке көтерілген өлеңдер. Түк те асырып айтып отырғам жоқ. Мен өз басым соғыс тақырыбына жазылған орыс ақындарының өлеңдерін былай қойғанда, соғыстың от-жалынының қақ ортасында, бораған оғының дәл астында жүрген, оның бүкіл тауқыметі мен ауыртпалығын өз бастарынан өткерген еуропалық Қарсылық (Сопротивление) ақындары француз Поль Элюар, чех Витезслав Незвал, венгр Дюла Йиеш, серб Радован Загович, итальяндық Сальваторе Квазимодо, пoляк Юлиан Тувим және басқаларының шығармаларымен бір кісідей етене таныспын. Кейбіреулерінің шығармаларын аудардым да. Олар тұла бойларынан қан сорғалап түрған, әрі қаһарлы, әрі қайратты өлеңдерді дүниеге келтірген аса ірі тұлғалар! Қасым Аманжоловтың соғыс туралы жырлары, егер жеріне жеткізе аударылса, солардың қақ ортасынан ойып тұрып орын алатынына менің титімдей де күмәнім жоқ. Бәріміз баяғыдан жатқа білетін мына жолдарға назар тіктеңіз:

Құдірет күші жер жаһанның

Қанатын бер қыран құстың,

Ашуын бер арыстанның,

Жүрегін бер жолбарыстың!

Күллі әлемнің ашу, кегі

Орна менің кеудеме кеп!

Жау жолына атам сені

Бомба бол да жарыл жүрек!

Құдай-ау, неткен долы, неткен қаһарлы, неткен сұсты, неткен ызалы, неткен сұрапыл күш бұл?! Ақын ішінде алапат магма булыға қайнап, тасып-төгіліп, отты бұрқақ боп атылып жатқандай. Тұла бойынан от шашыраған мұндай қуатты өлеңмен соғыс туралы жазылған қай ақынның өлеңі иық тірестіріп шендесе алар екен?!

Жоғарыда соғыс стихиясын дәл Қасым Аманжоловтай берген қазақ ақыны жоқ дегеніміз де, ол жырлар әлемдік деңгейге көтеріліп кеткен дегеніміз де бостан бос, әйтеуір айтыла салған сөз емес екенін, оған мына төмендегі жолдарды оқысаңыз-ақ көзіңіз бұрынғыдан да жете түседі.

Айнала жау ырсыл қағып,

Айдаһардай көтерді бас,

Кейде ілезде қызып жанып

Дүниедегі бір ұлы айқас.

Зіл-зала боп жер мен аспан,

Соқты ұйтқып оқ бораны:

Қан кілкіте қара тастан,

Түткіледі кең даланы;

Түсіргендей көктің миын

Зіркілдеді зеңбіректер,

Естігендей дозақ күйін

Көрден ытқып шықты өліктер!

Ақын жүрегінен қып-қызыл жалын боп атқылап, шапшып шыққан бұл жолдарды сен “па, шіркін” деп тамсанып, бас шайқап та, “неткен ғажап” деп тамсанып қол соғып та тыңдай алмайсың. Өйткені от құйыны ұйтқып, оқ борап жатқан тозақ күйін естігендей, зіркілдеген зеңбіректермен бірге сенің де басың зіркілдеп, қара тастың өзінен кілкілдеп қан ағып, алып далаңды жүндей түтіп түте-түте еткен бұл сұмдыққа шыдай алмаған өліктердің өзі жер астынан ытқып шығып жатса қалай өйтпексің?! Өйткені сен де асты үстіне түсіп ала құйын аласапыран дүниенің ішіне кіріп жұтылып кеттің...

Қалай болғанда да Қасым Аманжолов ол қаһарлы соғыстың құрыштан құйылғандай берік, тастан қашалғандай айқын, кісі шошырлық сұмдық суреттерін жасаған ақын.

Құйрығы алтын снаряд, оқтар,

Кезіп жүр көкті дамылсыз ұшып.

Кеудеңе келіп қонуға құмар,

Тұмсығы сүйрік қадала түсіп...

Көрдіңіз бе, Қасым ақын өлім алып келер алтын құйрықты снарядтар мен оқтардың кім-кімді болса да сұқтана қарататын сұлу мүсінін жасаған. Менің ойымша, егер Қасым Аманжоловқа ажал-сұмның сымбаты мен кескін-келбетін суретке айналдыр десе, ол оны тұла бойын жалбыраған жүн менен түк басқан алба-жұлба, көзі шақшиған, тісі ақсиған албасты құбыжық кейпінде емес, мұз сияқты мөп-мөлдір көкпеңбек, немесе қаңтардың қарындай аппақ, бірақ ызғары мен ызбары бетіне теуіп тұрған сұп-суық сұлу етіп салар еді!

Қасым Аманжоловтың соғыс тақырыбына жазған жырларын әңгіме еткенде оның “Дариға, сол қызын” аттап өтуге де, айналып өтуге де болмайды. Олай ету күнә балар еді. Бұл өлең– алағай да бұлағай, астаң-кестеңі шығып, ішек қарыны ақтарылып жатқан, қан сасыған дүниенің ішінде жазылған махаббат гимні ғой.

Өңімде ме еді, түсімде ме еді,

Көріп ем ғой бір армандай қызды...

Бір нәзік сәуле күлімдеп еді

Сұрапыл соғыс соқты да бұзды.

Сапырды дауыл, тебіренді теңіз,

Тулады толқын, шайқалды шың-құз.

Қып-қызыл өрттің ішінде жүрміз,

Қайда екен, қайда, дариға, сол қыз?!

Қандай жанкешті махаббат! Өмірі мен тағдыры бір тал қылға ілініп, кез-келген сәтте көктей қиылып кететін кезде де, құтырған қып-қызыл оттың ішінде жүріп те “қайда екен, қайда, дариға, сол қыз” деп үздіге, аңсар құштарлықпен сөйлеу үшін де аса зор қуат пен орасан жігер, үлкен жүрек керек шығар. Бұл жыр– мәңгі өлмейтін ержүрек махаббат жыры!

Соғыс, әрине, өлеңді есік-терезеңді қымтап, жайласып, жайғасып отырып жазатын жер емес. Оның отсыз, оқсыз жай күнінің өзі асығыс-үсігіс, абыр-сабыр. Бірақ жазатын адамға өлең деген де жазылмас дерт қой, жер таңдамайды, жағдай іздемейді. Жаныңды жегідей жеп, құрттай талап дегбіріңді қашырып бітеді. Ең бір қиын, қысталаң шақта да, тіпті бірер шумақ болса да өз-өзінен экспромт боп құйылады, фрагмент боп түсе қалады, этюд боп елп еткізеді, эпизод боп кестесін төгеді... Соның бәрінде ақын мінезі, ақын көзқарасы, ақын психоогиясы көрініс табады. Мейлі ол өлең көңіл мен көзді қатар арбайтындай сыланбай-ақ қойсын, мейлі ол өлең құлаққа құйқылжып құйылатындай сазға ие болмай-ақ қойсын. Жұртты сендірердей шындығы болса, жетіп жатыр. Оның Әшім деген өлеңін оқып көрейікші:

Ойбай, мынау

Малғұн фрау!

Неге маған көз қысад,

Қағып қасын?!

Дейді де Әшім

Сығып жасын

Есіне алып

Өзінің Жәмиласын.

Ракурсы дұрыс қойылмаған фотоаппарат түсірген сурет қой бұл. Кедір-бұдыры, олпы-солпы жері бадырайып-ақ көрініп тұр. Бірақ осы бір сегіз-ақ жолда қаншама гәп бар. Қанды қасап ішінде жүрсе де адалдығы мен ар-ожданына титтей де қылау түсірмеген Әшімнің аңғал мінезі мен Жәмиласына деген кіршіксіз махаббаты, серттей берік сенімі жатыр.

Соғыс та бітті. Қасым Аманжолов та өзгелермен бірге, туған жерге, ғұмыр бойы аңсаған Алматысына оралды. Оның әр бұрышын бір мекен етті. Бірақ күні кеше ғана Отанын қорғап, өрт ішінен шыққан қайсар жауынгер ақын өзінің туған еліне, кең дүниеге симай қор болды. Қыңсылап қыр соңынан қалмайтын тіміскі тұрмыс деген бәле де ақынды әбден тұралатып бітті. Бойын жаздырмады, адымын аштырмады. Айналасының бәріне сөзімен от лақтырып жүретін тарпаң ақынға тиісті орындар тыжырынып, жек көріп қарады. Оның үстіне өкпесін шұрқ тесік етіп жеп жатқан құрт ауруы тағы бар. Оған енді осының бәрімен қасқая жүріп күресуге тура келді. Қасым Аманжолов осы бір тұста бір майданнан шығып, екінші майданға кіргендей күй кешті...

Бәріміз жақсы білетін “Берсең бер, бермесең қой, баспанаңды, сонда да тастамаспын астанамды; өлеңнің отын жағып жылытармын өзімді, өлеңімді, жас баламды” деген шағынып, жалынудан, жылап-сықтаудан ада, әрі такаппар, әрі өжет жолдарды жазбас бұрын да

Құзға салған қыранның ұясындай,

Ұшпақтағы софының құжырасындай,-

Елестейді баспана , Алматының

Кең қойнына бір Қасым қойды сыймай.

Ақын болдым, жырладым астанам деп,

Бос жүгіріп жүрмедім босқа нан жеп.

Солдат болдым, сағындым, келдім қайтып,

Тағы біраз сенделдім баспана іздеп.

Жер сұрадым, ақыры күрке салар,

Жер де жоқ боп шыққан соң не шара бар.

Жер сұрасам– сілтейді зират жаққа,

Өлген жоқпын, қақым жоқ олай барар,–

деген еді.

Кеудесі отты жырға, жүрегі елі мен жеріне сүйіспеншілік пен махаббатқа толы қайран ақынды зират жаққа сілтеп әбден жәбірлеп, қорлаған ғой. Не деген мейірімсіз қатыбас, не деген қайырымсыз қатыгез заман десеңізші!

Сол тұста ғой, соғыстан оралған жауынгерлердің бәрі дерлік Қасым құсап бас сұғар пана таппай қаңғып жүрмеген шығар-ау?! Әсіресе, “аға ұлт” өкілдерінің ортадан ойып тұрып үй алып жатқаны сөзсіз ғой. Бірақ ол кезде, менің олардан нем кем, неге бұлай деп айтуға тіл қысқа. Айтса, оны итжекеннен бірақ шығаруы мүмкін...

Ойы озық, жігері шарболаттай өткір, наркескен ер- азаматқа өзінің қатарынан, қатарынан емес-ау, тіпті көп төмендерден кейін қалу, иіні жыртық жүдеу, өкшесі тесік жадау өмір сүру қандай қиын. Мұндайда ақын “Жігіттің көрдік жүйрік, шабанын да, япыр-ай, бір шаба алмай қаламын ба? Үстімнен қойды-ау түспей қара тоным көк бөрік, көк жағаның заманында”– деп налиды. Налиды да

Мен не жаздым, сонша соңға түскендей,

Мен не жаздым, мұнша қорлық кешкендей:

Мен не жаздым, жапырақтай қуарып,

Күлге айналып қоламтада өшкендей!

Мен не жаздым, өмірден қол үзгендей,

Мен не жаздым, панасыз боп кезгендей,

Мен не жаздым, аласталып тұрмыстан

Адамшылық дәрежеден безгендей!

Мен не жаздым, бойым жазып жүрместей,

Мен не жаздым, қызықты өмір сүрместей,

Мен не жаздым, жұрт көргенді бір көріп

Жұрт білгенді мен де бірге білместей!

Мен не жаздым, шығармастай үнімді,

Әлде маған қырқ дей ме екен тілімді,

Әлде менің жүрегіме су құйып-

Өшірмек пе оттай жанған көңілімді,–

деп күйзеле күйінеді. Егіліп сөйлеген ақынмен бірге сен де егіліп, бүгіліп кеткен ақынмен бірге сен де бүгіліп кетесің. Маңдайының соры бес елі болған қайран ақынмен бірге сенің де қабырғаң қасапшының қолына түскендей бырт-бырт сөгіліп, омыртқаң күтір-күтір омырылып бара жатады-ау! Шынында да байғұс ақын соншалықты не жазып қалды екен?! Әлде ол әлдекімдерді тұспалдап

Қарсы алдыңа келгенде сипақтайды,

Сорлы неме іште арам сыр сақтайды.

Бір сырыңды білдірсең, ондай арсыз

Қиратардай дүниені қипақтайды.

Қайдан білсін, бүгінгі мықты адамдар

Ондайларға жотасын сипатпайды.

Осы жұрт неменеге жыртақтайды

Түйедей ғып көрсетіп тырнақтайды.

Егерде халық өзін мақтамаса,

Бос әуре, қатыны оны құр мақтайды,–

дегені үшін бе? Жоқ, әлде бір бастықты меңзеп

Сырт кескінің дәл бұрынғы байдайсың,

Айырмаң тек, сен галстук байлайсың.

Еліретін, семіретін жөнің бар,

Құсасың да, оны қайта шайнайсың,–

деп келеке еткені үшін бе? Жоқ, әлде қуанышқа да, қайғыға да, бар-бар нәрсеге де күдік-күмәнмен қарайтын бір сорлыны ишаралап

Жылама сен, күл– дейді.

Күлсем, және сенбейді.

Қара тер боп тергейді,

Неге күлдің сен дейді.

Күле білмес– қуыршақ,

Жылай білмес– ақиқат.

Күлсек, яки қайғырсақ–

Бәрі болар оған жат,–

деп сойып салғаны үшін бе? Бәрі үшін! Елден ерек, оқ бойы озық талантты болғаны үшін. Жұрттан бөлек өжет те өршіл болғаны үшін, әділдікті қақ тіліп айтатыны үшін, тіпті ән салып, домбыра мен сырнай тартатыны үшін. Мұндай ақынды кім кешірсін! Мұндай ақынды оттан суырып ап суға, судан суырып ап отқа лақтыру керек. Таптау керек. Жаныштау керек. Басын көтермесін, көкірегін кермесін, көзіне көк шыбын үймелесін. Ондай жүгенсіз кеткен бәлені тоз-тозын шығарып тоздырып, аузына зәр құйып аздырып жіберу керек. Қалайда оның сағын да, жағын да сындыру керек. Керек... Керек... Ең керектің ішінде, оның жан дегенде жалғыз жұбанышы өлеңдерін керексіз ету керек.

Қасымды солай еткен де! Оның өлеңдерін түкке алғысыз етіп жерден алып жерге салған. Бір емес, екі емес қайта-қайта сөйткен. Қанатын қайырмақ, маңдайын айырмақ болған. Өлім мен өмірдің арасында төсек тартып жатқан кезде де оған тыным бермеген. Ондай қиянатқа қарсы сөз айтпаса Қасым Қасым бола ма? Соңынан қалмаған сондай бір сұмпайы сыншыға

Жазғанымды жамандап,

Сен төккенмен жыныңды,

Мен жатқам жоқ алаңдап,

Ұрдым сенің сыныңды!

Ауырсам да қажыман,

Құйған қайрат- жігермін.

Сорың үшін жазылам,

Ауызыңды бүрермін.

Құсқан жының, ірің көп,

Қылшық-қылшық бір шимай.

Адам болар түрің жоқ

Анаңнан қайта тудырмай,–

деп қинала кіжініп, сес көрсетеді. Жан-жағынан арадай жабылып жанын талаған ондай-ондай сөздерден кей-кейде мұңайып егіліп сөйлесе де, езіліп кетпейді. Қасекеңнің өзі айтқандай, “солдаттың етігіндей жаны сірі” боп шықты. Шыдады. Төзді. Әрине, ол тілін тістеп, аузын буып, өзіне өзі тығылып төзген жоқ. Тартысып жүріп шыдады, жағаласып жүріп төзді. “Біз осы дуракпыз ба, ақынбыз ба?” деп өзіне-өзі күмәнмен қарап алып, сонан кейін “естіге ақын, бұзықпыз ақылсызға” деп өзін-өзі жұбатып жүріп төзді.

Бірақ қанша төзгенмен үздіксіз тамған тамшы да тасты теспей ме, толассыз жаншыған салмақ та темірді майыстырып, майырмай ма?! Олардың қасында ол бар болғаны ет пен сүйектен жаралған пенде баласы ғой. Қиянат көрген жаны күйінеді ғой. Ауру меңдеген тәні күйрейді ғой...

Дей тұрғанмен, еш уақытта да не бәсеюді, не төмендеуді білмеген, көрген азап пен мехнаттан басы шыңылдап, әбден қажытқан дерттен көкірегі сырылдап жатып та, ең соңғы өлеңдерінің бірінде

Ежелден ерке бұлан Қасым едім,

Бұлқына тасып едім, басып едім.

Жүзім– жаз, көңілім– көктем кең пейілді

Жақсының жүрегіне ғашық едім;–

деген өжет те өр Қасым ғой ол..

ҚАЗАҚ ӨЛЕҢIНIҢ КӨНЕ ҚОҢЫРАУЫ

Оны о баста қоңырау етiп Табиғат пен Уақыт екеуi бiрлесiп құйса керек. сiлкiнiп қалған кезiнде оның өз бойынан жасынның жарығындай-қып-қызыл от шашырап, тiршiлiктiң демiндей өрттей ыстық леп ұратыны сондықтан. Сiлкiнiп қалған кезiнде оның өн бойынан жалын бұрқырап, астан-кестен болып жатқан ұлы мұхиттардың сұрапыл шуылы мен гуiлi әлденеден бөрлiгiп, әлденеден үрейленген мына қан базар өмiрдiң төбесiне қатар төгiлiп жататыны да сондықтан. Оның өн бойынан аспан мен адамның алапат күрсiнiсi қатар естiлетiнi де содан деп бiлемiз.

Ақын Әбдiлдә Тәжiбаевты о баста Табиғат пен Уақыт қоңырау етiп құяр кезде оны алдымен халық жүрегiнде қорытып, халық жүрегiнде шыңдап алғаны сөзсiз. Сондықтан да, қашан көрсең де, оның көмейiнен халықтың ойы құйылып, тiлiнен халықтың сөзi сорғалап тұрады. Халықтың алып жүрегiнде қорытылып, халықтың алып жүрегiнде шыңдалған қоңырау, сол халықтың терең ойы мен сұңғыла сөзiне айналмай ендi не iстемек?! Ал халық жүрегiнде қорытылып, халық жүрегiнде шыңдалып барып құйылған қоңырау, сөз жоқ, күмбiрiне құлақ түрген әрбiр адамның жанын шыңдап, жүрегiн суғарары тағы белгiлi.

Әбдiлдә Тәжiбаев – шынында да көне қоңырау. Тозған, ескiрген емес, көкiрегiне елiнiң көсемдiгiн, көшелiгiн жиған, тұла бойына даланың дарқандылығын, даналығын сiңiрген көне қоңырау. Ал ондай қоңырау – қай тұстан шықса да – селт еткен дыбысқа сергек, қылт еткен қимылға ояу. Қай уақытта көрсең де оның дамылсыз дабыл сап, тас төбеңде күмбiрлеп тұратыны да сондықтан. Өне бойына мына мазасыз өмiрдiң құсасы мен қуанышын, күлкiсi мен күрсiнiсiн, қысастығы мен құштарлығын құныға сiңiрiп алатын ондай сергек те ояу қоңырау дабыл салмай тұра алмақ емес. Дабыл сап тұрған ондай қоңырау күндердiң бiр күнiнде салғырттың санасын жаңғыртып, қамсыздың қанын оятары кәдiк.

... Мiне, қазақ өлеңiнiң көне қоңырау тағы да дамылсыз күмбiрлеп тұр. Үнiнде риза қуаныштан гөрi, уайым-күрсiнiс көбiрек секiлдi. Яғни уақыттың желi, дүниенiң демi оны солай соқтырып тұр!

АТЫРАУДЫҢ АҚИЫҚ АҚЫНЫ

(Сексен жылдығындағы сөз)

Қазақ совет поэзиясының дүлдүл жүйрiктерiнiң бiрi, туған әдебиетiмiздiң ыстық-суығын бiрдей көрiп, оның азабына төзiп, базарына балаша қуанып, жеңiлiнен жерiнiп, ауырына жауырынын төсеп келе жатқан ақпейiл азамат ақынымыз Әбу Сәрсенбаев сексеннiң сеңгiрiне шығып отыр. Осынау тар жол, тайғақ кешулi, шың мен шаңыраулы үлкен ғұмырды басынан өткiзген дарқан дарын Әбу Сәрсенбаевтың өз халықына рухани қызмет етiп келе жатқанына табаны күректей жарты ғасырдан астам уақыт өтiптi. Риясыз рухани бейнет етiп келе жатқан осы талантты ғұмырдың дүниеге әкелген шынайы шығармалары халқымыздың рухани асыл қазыналарына айналып кеткелi қашан. Бұл шағын тоймақалада Әбу Сәренбаев қаламынан туған дүниелердiң бәрiн қамтып сөйлемек түгiл, тек сырттай шолып айтудың өзi мүмкiн емес. Өйткенi бүкiл өмiрiн қастерлi қағаз бен қасиеттi қаламға арнап келе жатқан қаламгердiң бiтiрген творчестволық шаруасы ұланғайыр. Осы ұланғайыр творчестволық шаруаның тек бiр пұшпағына ғана көз жiберiп, тек соны сөз етудiң өзi үлкен жауапкершiлiктi талап етсе керек. Өйткенi Әбу Сәренбаев шығармалары халқымыздың бiр емес бiрнеше ұрпағына рухани қызмет етiп тастады. Яғни ол шығармалар халықтық мәннен халықтық сипатқа ие болды. Ал халықтық мәннен халықтық сипатқа ие болған дүниелер жайлы сөз сөйлегенде, кiм-кiмнен болсын аса үлкен жауапкершiлiктi сезiне отырып, Әбекеңнiң ақындық жолына, оның iшiнде жауынгерлiк жырларына аз-кем тоқтала кеткендi жөн көрдiк.

Бiз, әрине, Әбекеңнiң ақындық жолының соғыс жылдарындағы жырларын тектен тек таңдап алған жоқпыз. Оған Әбу Сәрсенбаев творчествосына арналған мақалалар мен сын еңбектердегi кейбiр пiкiрлер себеп болды. Ол мақалалар мен сын еңбектердегi пiкiрлер, негiзiнен Әбекең әуен мен әуездi, түтiлген түбiттей биязы ақын деуге бейiм тұрады. Әбу Сәренбаев шығармаларын мұқият қадағалап, оның өлеңдерiмен сұхбаттаса сырласып жүретiн адам, сөз жоқ, ол пiкiрлермен ешуақта да келiспес едi. Өйткенi оның оқырман қауымға белгiлi алғашқы жырларының өзiнен үлкен азаматтық жүректiң дүрсiлi мен азаматтық дауыстың үнi естiлiп тұр. Ол өлеңдерден биiк рух пен өршiл пафос, қайтпас жiгер мен қайтпас қайсарлық сөз алады.

Соқ, дауыл, тұманды қу, толқынды

Тақытты талқан етер нөсер қайда?

Кел, менiң азаттықты арман еткен

Қанжардай лирамның жүзiн қайра!

Бұл жолдар ақынның 1939 жылы жазылған «Пушкин Қара теңiз жиегiнде» деген өлеңiнен алынып отыр. Лирасының жүзiн қайрамақ ақынның творчестволық мiнезiн, қане, кiм түбiттей биязы дей алар екен?! Тағы да, лирасының жүзiн басқаға емес, дауылға қайратпақ болған ақын өршiлдiгi қандай десеңiзшi! Найзағай жарқылы сiңiп кеткендей, оқылған кезде шатырлап ойнап шыға келетiн оның сол жылдары жазылған «Ескерткiш» өлеңi де бұл сөзiмiздiң толық дәлелi бола адады.

Әбу Сәренбаев творчестводан тыс, қарапайым өмiрде бұрқақ мiнезсiз, биязы, тiптi, бiр қарағанда, бетсiздiң бетiне де жел болып тимейтiндей сыпайы жан. Бiрақ ол бұйығы биязылық емес, керек кезiнде, қынабынан қылышын суырып, белiнен сойылын шешiп жатпай-ақ, кiм-кiмдi болсын мақтамен бауыздап тастай алатын принциптi, табанды биязылық. Ал ондай мiнез iшкi сабыры мен қайраты мол жандарда ғана кездеседi. Әбу Сәрсенбаев дәл осындай жан. Сондықтан да оның өлеңдерiндегi лептi екпiн, динамикалық қозғалыс сол iшкi қажыр мен iшкi қайраттан туып жататын болса керек. Теңiз толқынындай тереңнен лықсып көтерiлiп, ақжалданып бұрқырап жататын жолдар Әбу Сәренбаевтың соғыс жылдарында жазылған жырларында тiптi молынан кездеседi.

Тула, Балтық, тула, Балтық!

Тула, толқын, жарды қарпып.

Жау келедi, жау келедi,

Түн қойнынан өлiм артып.

Жойып жiбер жын ойнағын,

Толқыныңмен тебе тартып.

Шыңырауыңа батыр оны.

Тула, Балтық, тула, Балтық!

Крондштат, Крондштат!

Өмiр бердi Отан-штаб.

Көкiрегiңмен қақ дұшпанды,

Ұлы орыстың өзiне ұқсап.

Бақытымызға қамал бол сен,

Өр кеудеңдi жоғары ұстап.

От бер ауыр зеңбiректерге,

Крондштат, Крондштат!

Бұл жолдар, сөз жоқ, қазiрдiң өзiнде жүрек үнiндей, жүрек ұранындай естiлiп тұрған жоқ па?! Жалыны сөнiп, жаны қалғып кеткен жан болмаса, бұл жолдардан кiм-кiм де күн күркiрiндей қуатты рух сезiнерi сөзсiз! Шiркiн, өлеңнiң өлеңдiгi рухында ғой! Рух лебi шарпып жiберсе, көзге түсе бермейтiн ең бiр елеусiз қарапайым сөздердiң өзi қоламтадағы қып-қызыл шоқтай көзiн жарқ еткiзiп ашып алатыны бар-ау. Шынында да, әлгi жолдарға тағы бiр назар аударыңызшы. Жай көзбен қарағанда бәрi де қарапайым жолдар. Ал оқып көрiңiзшi. Әр сөздiң астарынан құйын үйiрiлiп, дауыл көтерiлiп бара жатқандай. Бiр қарағанда қой мiнездi қоңыр сөздердiң ақын аузына түскен бойда арыстан айбат пен жолбарыс қайратқа ие болып кететенi-ай!

Балтық пен Крондштадқа осылайша дем берген ақын өзiнiң ақжал Атырауына да алабөтен мiнез бен қайрат тiлейдi.

Қош, еркiн кәрi Атырау толқындары,

Ақынның қиялындай толқымалы.

Қалқан қып жүрегiмдi тостым алға,

Дабылын соқ майданның, толқы, қане!

Атырауға арналған өлең осылай аяқталады. Байыппен қараған адам бұл өлеңдегi ақын ойынан өзгеше тосындық көрер едi. Әдетте майданға аттанып бара жатқан ақын табиғат құбылыстарынан дем мен күш, қажыр мен қайрат сұрап тiлемеушi ме едi. Ал бұл өлеңде керiсiнше, ақын майданға аттанып бара жатып Атырауға дем мен күш берiп тұр. Бұл – Атырау арқылы елi мен жерiн жiгерлендiру. Ал елi мен жерi жiгерлi ақынның әр уақта да маңдайы ашық, мерейi үстем.

Әрине, ақын азаматтығы тек елi мен жерiне жiгер беру ғана емес. Егер ақын азаматтығын осы тұрғыда, осы арнадан ғана iздейтiн болсақ, онда оның аясын тым тарылтып алар едiк. Ақын азаматтығы, ең алдымен, ақиқатты айтуында, ал ақиқатты айту нағыз патриоттың ғана қолынан келмек. Әйтпесе, тек ұран тастап, үндей беру түптiң түбi жауыр жадағайлыққа, кебiр көлгiрлiкке алып келуi кәдiк. Ал ол күрессiз күпсу мен жалынсыз бықсуға алып барары сөзсiз. Мiне, осыны дер кезiнде ұға бiлген Әбу Сәрсенбаев соғыс тақырыбын барынша, терең, барынша дендеп игеруге кiрiстi. Ол соғыстың драмасы мен трагедиясын бүкiл болмыс-бiтiм, жан дүниесiмен сезiне бiлдi. Сондықтан да оның қаламынан мына төмендегiдей өлең жолдары дүниеге келдi:

Мазасыз Украина түнi!

Түн түнерiп,

Тағы да төбемнен үңiлдi.

Ай мен жұлдызы артқа жасырып,

Түн қара түнегiн киiндi.

Қатерлi елiм көлеңкесi

Менiң жүрегiме келiп үңiлдi.

Мазасыз Украина түнi!..

Мен окопта отырмын,

Батыстан алмай көз қырын.

Тынысымды iшке тартып, тыңдаудамын

Әрбiр жапырақтың сыбдырын.

Тiмiскiлеген сұм ажал!

Сұм ажал төңiрегiм.

Мен окопта отырмын.

Бұл жолдарда «Тула, Балтық» пен «Атырауға» тән бұрқақ лептi ырғақ жоқ. Түтiлген түбiттей биязылық та атымен сезiлмейдi. Осы өлеңдi оқи бастағаннан тұнжыр тылсым түнекке енiп бара жатқандай болатының сөзсiз. Соғыстың сұп-суық сызды демi бетiңдi шарпып жiбергендей. Тағы да бұл, өлеңнен қалыпты өмiрдiң қалыпты ырғағы, әуенi мен әуезiн таба алмайсыз. Ол ырғақ пен әуен-әуездi соғыс түнегi жалмап, жұтып қойғандай, өлең де өзiнiң үздiгiп тұрған гармониялық үйлесiмiнен аяқ астынан айрылып, тоналып қалған. Өлең жолдарындағы үн бiрде рабайсыз созылып, ендi бiрде шорт кесiлiп, омырылып естiледi. Осы өлең соғыс зұлмат алып келген ажалдың сұп-суық лебiмен сөз алған. Әрине, онда қорқыныш та, үрей де жоқ. Бiрақ онда тұла бойыңды дiр еткiзетiн соғыстың ауыр, нақты картинасы бар.

Осы өлеңнен кейiн көп ұзамай-ақ дүниеге даңқты «Ақша бұлт» өлеңi келдi. Қазiр «Ақша бұлт» десек, Әбу Сәрсенбаев, Әбу Сәрсенбаев десек, «Ақша бұлт» көз алдымызға келерi сөзсiз. «Ақша бұлттың» Әбу Сәрсенбаев творчествосының символына айналып кеткенiн қашан. Өзегiңдi өртеп, көкiрегiңдi қарс айырып жiберетiн бұл өлеңдегi сағыныш ғұмыры, сiрә, мәңгiлiк болса керек.

Жалпы айтқанда, жауынгер Әбу Сәрсенбаевтың соғыс жылдарындағы жырлары сыншылар мен зерттеушiлер үшiн үлкен тиянақты зерттеудi тiлеп тұрған рухани тың алқаптарымыздың бiрi. Ол тыңды мұқият зерттеу жұмысы көп ұзамай басталарына да сенiмiмiз мол. Сонда ғана бiз ақынның «Өлiм ойпаты», «Жатырқама, жас сәби», «Солдат», «Солдат шинелi», «Сен құрметте оны», «Генерал кеуде», «Жеңiс жолы», «Жалғыз емен», «Түн», тағы да басқа толып жатқан тамаша өлеңдерi жаңа бiр қырынан жарқырап көрiнер едi дей аламыз. Мәселен, ақынның «Жатырқама, жас сәби» өлеңiн тағы бiр қайталап оқып көрiңiзшi. Бiздiң қазақ совет поэзиясында соғыс трагедиясын дәл осы өлеңдей көрсетiп бере алатын өлең қатары өте сирек.

Өлеңдегi картина кескiлескен ұрыстан кейiн селоға кiрген солдат көзiмен берiлген. Солдат жас сәбиге кездестi. Ол немiстер бұтаққа асып кеткен анасының аяғынан құшақтап: «мама, мама, жерге түсшi», – деп зар қағып еңiреп тұр. Бiрақ анасы «екi көзiн алартып, тiл қатпастан тербеледi». Бұл сұмдық үрейлi картинаны түсiндiрiп талдап жатудың қажетi бар ма? Әрине, жоқ!

Асылы, ақынның ақындығы көруiнде емес, көрсетуiнде ғой. Сонда ғана творчество баянды болмақ. Сонда ғана ол халықтың рухани қажеттiлiгiн өтемек. Егер бiз өлеңге осы талап тұрғысынан келер болсақ, онда әлiгi өлең өзiнiң ең басты миссиясын орындап тұрғаны сөзсiз!

Әрине, Әбу Сәрсенбаевтың соғыс тақырыбына жазылған шығармалары тек соғыс жылдарында жазылған жырларымен аяқталып қалмайды. Соғыс тақырыбы – ақын үшiн мәңгiлiк тақырып. Бейбiт өмiрдiң сан салалы тiршiлiгiне, белесiне араласа отырып, оның сан салалы тақырыптарын жырларына үздiксiз арқау етiп келе жатса да, ол бiр сәт те өзiнiң жауынгерлiк мiндетiн естен шығарып көрген емес. Ақын бұл ретте де тамаша-тамаша дастандар мен өлеңдердi дүниеге келтiрдi. Ол дастандар мен өлеңдер қазiр баршамыздың рухани игiлiгiмiзге айналған. Олардың iшiнде әсiресе «Ақырғы гранаталар» мен «Соғыс жұлдызы» поэмаларын ерекше атаған жөн. Бұл поэмалар, сөз жоқ, тек ақын табысы ғана емес, бүкiл әдебиетiмiздiң де үлкен табыстары.

Жоғарыда айтып кеткенiмiздей, ақын творчествосын бiр мақалада түгел сөйлету мүмкiн емес. Бiз тек сан арна, сан алқапты творчествосының бiр саласын – соғыс тақырыбына жазылған жырларын ғана аз-кем сөз еттiк. Ал ақын туралы сөз ешуақта да таусылып, тамамдалмақ емес. Оның жалғасы келер ұрпақтардың еншiсiнде де жатқаны сөзсiз.

МӘРТЕБЕЛI АҚЫН ЖЫРЛАРЫ

Сөз басында бiрден айтарым, Жұбан Молдағалиев сияқты өрiсi байтақ, құлашы мен қарымы өте кең, үнi мен дауысы аса зор, бояуы айқын, ажары айбарлы, айбыны асып тұратын ақын әлемiн бiр мақала, немесе бiр баяндама қамти алмайды. Өйткенi ол әлем – ақынның өз өмiрiндегi қатпар-қатпар жартасты-жарқабақтардан, алағай да бұлағай заманның аласапыранды кезеңдерiнен, аптап пен аязды сапырылыстарынан, адамдардың өздерi туғызып ап, өздерi шарпысып, қақтығысып жататын алақұйын мiнездерден тұратын аса күрделi әлем. Сондықтан мен Жұбан ақын шығармаларын тағы бiр қайталап оқып шыққандағы әсерiмдi ғана Сiздермен бөлiскiм келiп тұр.

Жұбан ақынның «Туған жер» атты поэмасында мынадай жолдар бар:

Оқушым, сен де қабылда,

Сөйлесем «Мен» деп, сөкпе де.

Кеудеме кiрiп дамылда

Сырымды бүксем өкпеле.

Өзiңсiң менiң «Менiм» де,

Өзiңсiз тұлмын, жетiммiн.

Демiм бар сенiң демiңде,

Бiр кесек жүрек етiңмiн...

Ақынның туған жер мен «менi» менiмен, демi демiмен бiрге болып тұтасып, қабысып, ажырамастай болып бiрiгiп кеткен осы бiр қарапайым жолдар ақынның өмiрiнiң де, өлеңiнiң де жердiң терең қабаттарынан нәр мен қуат тартатын күре тамырмен жалғасып жатқан тастай қатты, темiрдей берiк өзегi. Бұл жолдар тек ақынның кiндiк қаны тамған Жыланды туралы ғана жолдар емес. Оның ауқымы әлдеқайда кең, аумағы әлдеқайда масштабты, бiр ғана географиялық атаудан әлдеқайда зор. Бұл жолдар бүкiл қазақ жерiн, бүкiл қазақ елiн қамтып тұр деуге болады. Өйткенi Жұбан ақынның өзi әу баста Жыландыда туып, соңынан бүкiл қазақ елiнiң, бүкiл қвзвқ жұртының асыл перзентiне айналған жан. Яғни ол, географиялық кеңiстiктегi бiр нүктеде дүниеге келiп, әдеби-қоғамдық, әлеуметтiк-саяси оқиғалар мен құбылыстарда шындалып-суғарылған, тапталып-қайралған қазақ халқының өмiрiндегi шоқтығы биiк, орны бөлек, тұрпаты ерекше тарихи тұлғалардың бiрiне айналған, үлкен әрiппен жазылатын Перзент. Бiрегей, бiртуар Перзент.

Әлiгi мен мысалға келтiрген екi шумақ өлеңнiң соңғы жолы «Бiр кесек жүрек етiңмiн» деп аяқталады. Ал жүректен қуатты, жүректен батыл, жүректен адал, жүректен әдiл не бар? Елiңнiң басына бұлт үйiрiлiп, жерiңдi тулақтай сiлкiп жiберетiн қиын-қыстау, қатерлi кезең келгенде қандай бiр ғұлама ақыл да абдырап, қандай бiр зерделi сана да сарсылып, қандай бiр пайымды парасат та абыржып қалатынын тас керең боп қалғыр құлағымыз есiттi, көр соқыр боп қалғыр көзiмiз көрдi. Ондай кезде тек Жүрек қана сөйлей алады екен. Ол жүрек сөйледi де! Ол жүрек – Жұбан Молдағалиев болып сөйледi. Оны да дүниенiң әр сыбдырына түрiк болғыр құлағымыз есiттi, дүниенiң әр қимылына қарақты болғыр көзiмiз көрдi!

Ол дала перзентi едi. Сондықтан да ол өзiнiң бiр кiтабына жазған алғы сөзiнде: «... Жалғанда даладан, оның көкжиекпен көмкерiлген ұлан байтақ пен жазығынан, көк майса шабындықтары мен алтын дән теңiздерiнен жақсы көретiнiм жоқ. Даладағы түнгi дауыстарды айтсаңызшы, қандай құдiреттi, қандай асқақ келедi!» деген едi. Жұбан Молдағалиевтiң әдебиеттегi, қоғамдағы дауысы да, сол даладағы түнгi дауыстардай, соншалықты құдiреттi, соншалықты асқақ болды!

Жалпы, мен Жұбан-аға шығармаларын қарап отырып, оның ең киелi, ең қастерлi, ең абыройлы тақырыбы – туған жер, туған ел туралы екенiне көзiм жеттi. Тiптi, өзi бiр сөзiнде, менi ақын еткен майданда өткен жауынгерлiк кезеңдерiм десе де, расында да ол кезеңдерде жазылған ақынның бiрқатар қуатты жырларының бар екенiн мойындай тұра, бәрi бiр мен оның ең негiзгi өрiсi де, алтын қазығы да туған елi мен жерi дер едiм.

Ол туған ел мен туған жер дегенде бәрiн де ұмытады, бәрiн де мансұқ етiп, бәрiн де адыра қалдырады. Оның туған ел мен туған жерге деген махаббаты шексiз, ұлы махаббат.

Бұл тағдыр бабын алсын, бағын алсын,

Тiлесе тiптi тiл мен жағын алсын.

Тек қана туған жерден айырмасын,

Тұл қалған тiршiлiктi жалын алсын, –

деп жалбарынады ол. Осы жолдарда Жұбан ақынның бүкiл арман-мүддесi, азаматтық болмысы, ақындық мiнезi жатқан жоқ па? Оның кредосы да осы, философиясы да осы.

Ақын өзiнiң мамыражай мамық түнде маужырап жатқан ұлы даласымен кездескенде

Самалыңды – саумалыңды

Сiмiрейiн грамдамай, –

деп мүлде масайрап, мүлде масайып кететiн де содан болса керек. Ол өзiнiң осы бiр ыстық ықылас, ынтызар көңiлiн, лүпiлдеп лықсып толып тұрған сезiмiн

Желi анамдай маңдайыңнан сипасын,

Демi әманда ғашық жардай өртесiн, –

деп бұрынғыдан да күшейтiп жiбередi. Ақынның туған ел, туған жер туралы тағы бiр өлең жолдарынан мысал келтiрмеуге амалым болмай тұр. Өздерiңiз бiлесiздер, шет елге, жат жұртқа сапар шегiп бара жатқанда да, одан қайтып келгенде де паспортыңызға мөр соғылады ғой. Жай ғана ресми тәртiп. Мемлекет аралық деңгейде қалыптасқан ресми процедура: Осы бiр жай ғана өмiрдегi қарапайым деталь, ақын қаламына iлiнгенде үлкен философиялық поэтикалық қуатқа ие боп кетедi.

Теңiз кез, не шарықта өр аспанда,

Өзiңнiң босағаңнан төр асқан ба?

Үйiңнiң сыртқы есiгi сарт еткендей

Паспортқа «жол болсын» деп мөр басқанда.

Байқап отырсыздар ма, ақын алыс қиырдағы ел мен жер көруге, оның сәнi мен салтанатын қызықтауға бара жатыр. Оны, сөз жоқ, құрмет пен қошемет күтiп тұр. Оның алдынан, ендi сәл уақыттан кейiн, тосын өмiр, бұрын беймәлiм тiршiлiк ашылмақ. Мiне, ең болмаса, бiр сәтке артындағы қым-қуыт әрi берекелi, әрi берекесiз тiршiлiктi ойдан өшiрiп, естен шығарар болмас па? Ақын олай ете алмайды. Қайта, «үйiнiң сыртқы есiгi сарт еткендей», тұла бойын үрей билеп, алмағайып алақұйын сезiм құшағында қалады.

Ендi, мiне, ақын алыс сапардан қайтып оралды.

Теңiз кез, не шарықта өр аспанда,

Өзiңнiң босағаңнан төр асқан ба?

Елiңнiң барша есiгi ашылғандай

Паспортқа «қош келдiң» деп мөр басқанда!

Жаңа ғана тұнжырап, түнерiп кеткен тiршiлiк, қайтадан жарқ етiп, жадырап сала бердi. Ақын туған елiне оралды. Оған шет елден көрген көл-көсiр құрмет пен қошемет те, сән-салтанат та, таңдай тамсандырар тамаша да, көздi арбап, бас айналдырар қызық та, марқайған көңiл, ыстығы кетпей апталып-қапталған әсер де, туған жер алдында түк емес! Мұндай өлең жолдары өз елi мен жерiн барынша құлай сүйе бiлетiн қаламнан ғана туа алса керек.

Мен бұл жерде Жұбан ағаның туған ел, туған жерге деген ұлан-ғайыр ұлы махаббатын паш ететiн жолдарды шын ниетпен, ынтызар ықыласпен мысалға келтiргенде, мен оны мүлде фанатик етiп көрсетуден тiптi де аулақпын. Өйткенi фанатизмнiң қандай бiр түрi де iшке түскен құрт. Ол жегi құрт, түптiң түбiнде фанатизм дертiне шалдыққан адамды да, қоғамды да iштен үңгiп жеп, құртып бiтедi. Өйткенi ол өз кемшiлiгiн көрмейдi, осалдығын бiлмейдi, оспадарлығын ерлiкке, бейбастығын батырлыққа балайды, көргенсiздiгiн көсемдiк, даңғаза-дарақылығын шешендiк деп ұғады. Ондай жан, қашан көрсең, көкiрегiн керiп, кеудесiн қағып, бұтына толып, iсiп-кебумен болады. Айналаның бәрiне аспандап қарап, асқақтап сөйлеп, озбыр сөз айтып, есерсоқ әрекет жасайды. Сөйтiп ол өзiн де, елiн де жан-жақтағы жұртқа жиiркенiштi етiп көрсетедi. Яғни, өз елiне қиянат жасайды.

Жұбан Молдағалиевтiң туған ел мен жерге деген махаббаты естi, өрелi махаббат. Сүйер шапағаты мол, тиер шарапаты көп нұрлы да сәулелi махаббат. Әрi адал, әрi батыл махаббат. Қайталап айтам, әрi адал, әрi батыл махаббат.

Ал әрi адал, әрi батыл махаббат кiлең аспандап қарап, үнемi асқақтап сөйлей бермейдi. Халқының өткен-кеткен өмiрiндегi өкiнiштерге өзегi өртенедi, омырылып опынады. Қайғысынан қан жұтады, қасiретiнен қақырап сөгiледi.

Қазақ өлеңiндегi қайталанбас сирек құбылыстардың бiрi Қадыр Мырзалиевтiң аузынан тастамайтын Жұбан ағаның

Асан боп туып қазекең

Өлетiн Асан қайғы боп, –

дейтiн екi жол өлеңi бар. Осы екi-ақ жолда бүкiл қазақтың трагедиясы мен тағдыры жатыр. Шынында да, қазақтың қай кезде маңдайы ышылып, ол қай кезде қаннен-қаперсiз мамыражай өмiр көрiп едi? Қай кезде жұлдызы оңынан, айы солынан туып едi? Болса да қысқа, келте болды. Бүкiл ғұмыры аттың жалы, атанның қомында өттi. Мал бағып жүрiп, жан бақты. Жер iздеп жүрiп, ел күзеттi. Сондықтан да оның еңбек құралдарынан гөрi, қару-жарақ құралдары көп болды. Ата-бабамыз отырықшыл болмаған деп, басқаны былай қойғанда, өзiмiз кiнәлап жатамыз. Егер олар отырықшыл болса, осыншалықты ұлан-ғайыр даланы қорғап қалар ма ед?! Осыншалықты алып жердiң, қашан да елi көп болмаған. Сол жаужүрек азғантай ел оны желiп, шауып, жөңкiп көшiп, қоныстан қоныс өзгертiп, қыстаудан қыстау ауыстырып, жайлаудан жайлау аударып жүрiп сақтап қалған. Олай етпесе, бiздiң жерiмiз әлдеқашан тарылып, әлдеқашан қусырылып қалған болар едi.

Тiптi, бiздiң рухымыздың киелi ұлы иелерi Қорқыт пен Асанқайғылар да бiр жерде байыз тауып, барахат тауып көрмеген ғой. Бiреуi өлiмнен қашып, екiншiсi өмiр iздеп желдiртiп, жөңкiлiп өткен. Қайғырып, қапа шексе де бүк түсiп отырып қалмаған. Қайғырып жүрiп әрекет еткен, қайғырып жүрiп арпалысып өткен. Бiздiң рухани тiректерiмiздiң тағдыры мен талайы солай болған. Яғни, бiздiң кешегi тағдырымыз бен талайымыздың солай болуы да заңды құбылыс. Жұбаңның әр бiр қазақ Асан боп туып, Асан қайғы боп өлетiн едi деген сөздерiнiң астында осындай қатпар-қатпар ойлар жтыр.

Олай болса, Жұбан Молдағалиев та Асан боп туып, Асан қайғы боп кеткен қазақтың бiрi. Бiрi ғана емес, нақ өзi. Ол өз өмiрiнде, кешегi кеңес өкiметi кезеңiн жерiнiп қаншама рет жәбiрленгенiне, өзi де қорланып, өзi де жәбiрленбедi деп ойлайсыз ба?! Қорланғанда қандай, жәбiрленгенде қандай! Елiнiң тағдырын аяқ асты етiп, тарихын тор шолақтың құрығындай шолтитып жатса, ол қорланбай, ол жәбiрленбей, кiм қорланып, кiм жәбiрленбек?! Сондықтан ол:

Тарихы бар ел ғана

тарих жасай алады, –

деп түйдi. Яғни, тарихсыз ел – тұл екенiн, оның өткенi болмаса, ертеңi жоқ екенiн бiлдi. Егер бiз тарихымыздың тамырын әрiден, тым әрiден тауып, оны тереңдетпесек, шаң мен топырақтың астында қалып қойған батыр мен баһадүрларымызды, хандар мен билерiмiздi, көсемдер мен шешендерiмiздi аршып ап, олардың әруақтарын айбындатпасақ, сөйтiп дiңгегiмiздi аумақтандырып бекiтпесек, бiр қатты жел соққанда қаңбаққа айналып домалап ала жөнелетiн, жердiң бергi ғана қыртысын тырбық тамырларымен, ұстап тұрған ебелек-халық боп шығар ек. Яғни, тарихымызды тауып алмай, тарихи ел бола алмаймыз. Бүгiн бiздiң, мiне, асығып-үсiгiп болса да тарихымызға үңiлiп, ұлы да алып тұлғаларымызды тарихтың терең қойнауынан, ғасырлардың алыс түкпiрi мен қатпарларынан көтерiп шығарып, ескерткiштер орнатып жатқандарымыз да, еске алып астар берiп жатқандарымыз да содан. Бiз қазiр тарихымызбен табысып жатырмыз. Егер бiздiң осы табысу, осы қабысуларымыз ұрпақтарымыздың рухани өзегiн бекемдеп жатса, онда бiз тарихты жасай алатын елге айналамыз. Жұбан Молдағалиев соны армандаған, соны ойлап көкiрегi қарс айрылған. Олай болмаса, ұлт ретiнде жойылып,халық ретiнде құритынымызды сезген. Ұстараның жүзiнде тұрған алмағайып заманда, өзi де алмағайып күн кешкен. Содан болса керек:

Ендi бiрде жылап тұрам

Табытымның басында өзiм –

дейдi ол. Өзiнiң табытында өзi жылап тұрған ақынды көз алдыңызға елестетiңiзшi. Мiне, Жұбан Молдағалиевтiң тағдыры. Яғни, ол бiрде өлiп, бiрде тiрiлiп өткен. Ғұмыры өмiр мен өлiмнiң арасында жүрген. Пендешiлiк ғұмырында емес, әрине! Рухани ғұмырында! Сондықтан да оның, өзiн қазақпын деп сезiнетiн бүкiл қазақтың аузында жүрген:

Мен – қазақпын мың өлiп, мың тiрiлген.

Жөргегiмде таныстым мұң тiлiмен.

Жылағанда жүрегiм, күн тұтылып,

Қуанғанда күлкiмнен түн тiрiлген, –

деген сөздерiне илхамдай ұйып, имандай иланасың.

Мен бұл сөзiмде, өздерiңiз байқап отырсыздар, Жұбан Молдағалиевтiң үлкен ұлы мағынасындағы туған жер мен туған елге деген шын сүйыспеншiлiк, шын махаббатынан туған шығармаларына өз түсiнігіммен, өз қабылдауыммен шағындап-шектеп тоқталдым. Бұл тақырып ақын шығармашылығындағы үлкен, ауқымды тақырып. Оны мен түгел игерiп, тұтас қамтып шықтым деп айта алмаймын. Ол тақырып туралы әлi талай-талай таңдайлар тамсанып, талай-талай қызыл тiлдер суырылып сөйлейдi. Ол тақырыпқа әлi талай-талай ауыздар толып, талай-талай көмейлер бүлкiлдейдi.

Әрине, Жұбағаң шығармашылығында толып жатқан тақырыптар – табиғат, сұлулық, әйел, ана, ұрпақ, ғашықтық тағы да басқа тақырыптар жетерлiк. Оның бәрiне тоқталып жату мүмкiн емес. Олай ететiн болсам, бiр поэмасының өзiне бiр сағаттық баяндама жасауға тұра келедi. Онда да сиса!

Бұл жерде, менiң өзiмнiң алдыма қойған мiндетiм – бiреу-ақ болды. Сонау кешегi, өңменiңнен өтетiн желтоқсанның ызғарлы өтiнде, ызбарлы қабағының астында қасқайып тұрып қақыратып шындықты айтқан Жұбан Молдағалиевтiң шығармашылық болмысы оның азаматтық болмысымен үндесiп жата алды ма, ол үшiн ақын қандай шығармашылық жолдардан өттi, қандай шығармашылық процестерде қайнап, пiстi. Мен өз сөзiмде соны зерделемек болдым.

Жұбан Молдағалиевтiң халық тағдырымен тағдырлас ақын екенiн өз пайым-байыптауыммен айттым.

ТАҒДЫРЛЫ ДАРЫН

Кiм-кiмге болсын алпыс айтулы, атаулы жас. Ол жасты әркiм әртүрлi түсiнiп тойлайды. Бiреулер оны «бәле-жалаға ұрынбай, әйтеуiр аман-есен жеттiм-ау» деп, таза пендешiлiк тұрғыдан ғана өлшеп тойласа, екiншi бiреулер көп нәрсенi бiтiрiп, көп нәрсенi қопарып тастадым», деп өзгеден бұрын өз бағасын өзi шығарып, аузын айға бiлеген астамшылдықпен атап өтiп жатады, ал үшiншi бiреулерi /олар iлуде бiреу/ өзiн күдiк пен күмәнға байлап берiп, «не бiтiрiп, не әкелдiм» деген жанын шабақтаған бiздей iстiк сұрақ астына алып өткiзедi. Ал былайғы жұрттың – оқырман қауымының мүшелмен жұмысы жоқ. оның мүшел той иесiне әлдеқашан берiп қойған өз бағасы бар. Рас, оның көзқарасын кейде әдейi ұйымдастырған мақтан мен марапатқа, қолпаш пен қошеметке толы жәдiгөй, жайдақ насихаттың адастырып кететiн кездерi де болады. Бiрақ олар ғұмырлы емес. Сондықтан оқырман жұртшылық, негiзiнен, белгiлi бiр ақын мен жазушының әйтеуiр алпысқа келгенiн емес, алпысқа қалай келгенiн атап өтпек. Сондықтан мүшел той үстiнде өз түсiнiгiңмен емес, зерделi оқырман қауыммен санасып сөйлеген абзал.

Егер бiз дәл осы принциптi ұстанып сөйлер болсақ, онда бүгiн алпысқа келiп отырған Тоқаш Бердияровты оқырман қауым өзiнiң творчестволық алқабында өнiмдi жұмыс iстеп келе жатқан жұмыскер, бейнетқор ақынымыз, тағдыры бар талантымыз деп бiледi.

Өмiрдегi Тоқаш Бердияров қамырдан суырылған қылдай боп сызылып жүретiн, жұрттың бәрiнiң көңiлiнен шыға қоятын қолайлы, жайлы адам емес. Оның керектi-керексiз жерлерде де iстiң байыбына барып, бармай да шатырлап шарт сынып, тасырлап тарс кетiп жататын кездерi жиi болып тұрады. Егер бiз мүшел той күнгi сөздi кедiр-бұдырсыз жылмиып, жұтынып тұрған сөз деп ұқпай, шындық айтылар сөз деп ұғар болсақ, онда Тоқаш мiнезiндегi сол қолайсыздық, сол жайсыздық ұзақ жылдар бойы ақын творчествосы туралы айтылар әдiл сөздiң аяғына тұсау болып келгенiн жасыра алмаймыз. Осы мақаланы жазар кезде арғы-бергi мерзiмдiк баспасөздi ойша шолып қарасақ, соған тағы да көзiңiз жете түседi. Айтылар тұста айтылмай, жазылар тұста жазылмай қалған сәттерi жетерлiк-ақ екен. Тiптi, ол «Қазақ совет поэзиясының антологиясында» өзiнiң тиесiлi орнынан көп сырғытылып, керi ысырылып тасталыпты. Дегенмен, әдiл қазы Уақыт күнi-сәтi келгенде ақынның әдебиеттегi алар орнын айқындап, шыққан биiгiн белгiлеп берерi сөзсiз. Өйткенi кiм-кiм де түптiң түбi әлдекiмдердiң қолтықтап демеп көтермелеуiмен емес, халыққа көрсеткен қызыметiмен, төккен тер, еткен еңбегiмен бағаланады емес пе?! Ал Тоқаш Бердияровтың өз халқының рухани тiршiлiгiнiң тынысын кеңейтiп, оның қазына байлығын молайтуға қосқан үлесi елеулi. Ол бүгiнгi қазақ әдебиетiнде өз жолы, өз бояуы, өз даусы бар суреткер! Әдебиеттi ардың iсi дейтiн болсақ, онда Тоқаш Бердияров сияқты таланттар туралы айтылар сөзiңдi кезегi келiп тұрғанда көкейiнде бүгiп қалуға да, олар туралы мен емес, басқалар айта тұрсыншы деп бұғып қалуға да болмайды...

Әдебиетте өз жолы, өз үнi бар шын мәнiндегi әрбiр ақынның тек өзi ғана ұстап, өзi ғана тұтына алар құралдарымен жабдықталған творчестволық шеберханалары бар. Ол шеберханалардан шығар саз бен дыбыс та сан қырлы, әр қилы. Бiрiнен перне-перненi қуалап, ындыны құрып егiлген саз, екiншiсiнен күркiреген күн мен шатырлаған найзағай дауысы, ал үшiншiсiнен сыбдыр қаққан жапырақ пен сылдырап аққан бұлақ үнi естiледi. Осынау сан қырлы, әр қилы саз бен дауысқа көмiлiп кетпей, солардың дәл ортасына орналасқан, өн бойынан қадап ұрған қашау мен балға шыңылы естiлiп жатқан қарапайым ғана бiр творчестволық шеберхана жұмыс iстеп тұр. Ол – Тоқаш Бердияровтың шеберханасы. Шынында да, Тоқаш өлеңдерiндегi нығыздап, шегелеп сөйленер нақтылық, құлаққа қасаң емес, бiрақ қатаң еұстiлетiн шымыр үн, сөз жоқ, қашау мен балға шыңылын еске түсiредi. Өмiрдiң барынша қарапайым, барынша «үйреншiктi» көрiнiстерiне арналған оның өлеңдерi қарапайым, үйреншiктi еңбек құралдарының үйiн иемденуi де заңды болса керек. Сондықтан оның өлеңдерi қара жерге жетi рет аунап алғандай қажырлы, қайратты. Сондықтан да оның өлеңдерi үстiнен тер мен топырақ иiсi аңқып тұрған табиғи. Сондықтан ол биiк сөздер мен романтикалық пафосты тiлеп тұрған материалды әуелетiп ұшырып сөйлегеннен гөрi, жерге қондырып, жерге түсiрiп сөйлегендi жақсы көредi. Оның өлеңдерiнде романтика бола қалғанның өзiнде, ол тiршiлiктiң қарапайым «қасиеттерiн» бойына сiңiрген реальды жұмыскер романтика!

Күннiң сәулесi қымыз ғой,

Iшемiн сусыным қанғанша.

Күннiң сәулесi – сиырдың емшегi,

Сауамын саусағым талғанша.

Күннiң сәулесi – ақ мата,

Қанарға қаптаймын.

Күннiң сәулесi – алтын дән,

Күннiң сәулесiн сатпаймын.

Әдемi сөздермен әсiрелеп, аспандатып алып кетудi оңтай көретiн материалды, яғни қымызды сәуле ғып iшiп, сиырдың емшегi етiп сауып, ақ мата етiп қанарға қаптап жатқан ақын құдiретi қандай! Сiз бұл жолдарда романтика жоқ дей алмайсыз. Бар. Бiрақ ол романтика – көзбен ғана көре алатын құбылысты қолмен ұстайтындай етiп заттандырған романтика!

Ақынның ақындығы материалды табуында емес, материалды игеруiнде ғой. Материал дегенiңiз тек шикiзат қана. Ол творчестволық шыңдаудан, творчестволық байытудан өтпей, халықтың рухани тұтынуы мен сұранысына қызмет ете алмайды. Шикiзат қалпында қалады. Далада тот басып жатқан темiр кiмге керек! Оны сен қайтадан көрiкке сап қыздырып, төске сап илеп, жұрт тұтынар құрал етiп шығаруың қажет. Шығардың ба, мiне, сол Творчество. Ал Тоқаш Бердияров өз көрiгiн өзiнше қыздырып, өз темiрiн өзiнше илей бiлетiн талант. Тағы да ол шыңдап шығарған өлең – тұтынуға болмайтын, тек көрiктi жерге қойылып, көздiң жауын алатын сувенир-өлеңдер емес, жұртшылықтың күнделiктi рухани тiршiлiгiне қызмет ететiн қашау мен балға-өлеңдер. Сондықтан оның өлеңдерiнен әдемi киiнiп, сызылып тұрған, «тектiлiк» көрсетiп тепсiнiп, кеудесiне нан пiсiп «пәлсiнiп» тұрған бiрде-бiр өлеңдi кездестiре алмайсыз, бәрi де қарапайым жұмыс киiмiн киiп алған, қажетiңе жараса, құлшына қызмет етуге дайын тұрған елгезек, бейнеткер өлеңдер.

Мұның бәрi ақынның табиғилығынан, табиғатқа етене жақындығынан болса керек. Ол тiптi айға ұшқанның өзiнде, «табиғат лирикасын» жазу үшiн ұшады. Тың ұйқасты айдан алғанмен, екiншi ұйқасын жерден табады. Оның «өз аэродромына тұманды түнде қона алмаған самолеттей» болып тұратын кездерi де жоқ емес. Бiрақ ол өткiншi сәт. Өйткенi ол тағдыр «Марсқа лақтырса да, туған жердiң кеудесiне түсетiн» қасиетке ие.

Тоқаш Бердияров поэзиясының осы қарапайымдылықтан өсiп-өнген тағы бiр ерекшелiгi – алып аудиторияның алдына шығып, жұрттың бәрiмен бiр сәтте тiл табысқаннан гөрi, жұрттың бәрiмен жеке-жеке кездесiп, оңаша сырласып, оңаша сұхбаттасқанды қалайтындығы. Әрине, оларды бiр-бiрiне қарсы қоюға болмайды. Олардың қай-қайсысына да қойылар талап бiр, қай-қайсысының да көтерер жүгi ортақ. Ол – халыққа адал рухани қызмет көрсете бiлу. Сондықтан аудитория алдына шығып сөз алатын қуатты үнге ие трибун өлеңдерге көрсетер құрметтен осындай қарапайым, қажырлы өлеңдер де тыс қалмауы тиiс...

Бiрақ қарапайымдылықты әйтеуiр бiр қарапайымдылық үшiн жасауға, өзге жұрт тапқан қарапайымдылықтың дайын кiрпiштерiнен қамал соғып, соның iшiнде жасырынып жатып алуға болмайды. Шын творчестводан туған қарапайымдылыққа қол жеткiзу – ұзақ процесс. Оған өз үнiңдi, өз бояуыңды сiңiре бiлуiң керек. Ол үздiксiз iздеу мен iзденудi талап етедi. Оған сырт көзге қарапайым болып көрiнетiн қарабайлықтың сiрескен схемаларын быт-шыт етiп күйретiп қана жетуi мүмкiн. Ол сiрескен схемаларды күйретуге әрi батыл, әрi сәттi эксперименттердiң ғана әлi жетедi. Тек сол шынайы батыл эксперименттер ғана ақынды қарапайымдылықтың қастерлi ауылына алып бара алады. Айтулы-айтулы деген ақындардың творчестволық жолы бiздiң бұл сөзiмiзге толық дәлел. Тоқаш Бердияровтың творчествосы да осындай қиын, қауiптi, бiрақ iзгi процестi бастан кешiрген творчество.

Бiз мақала тақырыбын «Тағдырлы дарын» деп қойғанымызда, сөз бен сөздiң әуездi үйлесiмiне қызығып, ойдан шығарып қойып отырған жоқпыз. Бiз оны ақынның творчестволық өмiрбаянының өзiнен шығарып қойып отырмыз. Кейде бiздiң творчестволық өмiрбаянды тым үстiрт ұғынып, келте түсiнiп қалатынымыз бар. Творчестволық өмiрбаян дегенiмiз (тiкелей қатысы болса да) ақынның тек жеке басының тiршiлiгi мен өмiр жолынан құралмайды. Солай бола тұра, әлгiндей келте түсiнiктiң салдарынан көп ақындар, (өкiнiшке орай, кейбiр елеулi таланттар да) өз басынан өткен барлық жайтты тiзбелеп, өлеңге көшiруге құмар. Ондай өлеңдердi, тағы бiр өкiнiштiсi, арашаға түсiп ақтап, бәйгеге қосып баптаушылар да көбейiп барады. Сондықтан да бiздiң поэзиямызда соңғы жылдары тұрмыстық, туризм өлеңдер бел алып бара жатқанын жасыра алмаймыз. Творчестволық өмiрбаян – ақын творчествосының өмiрiмен, әлеуметтiк ортамен, қоғаммен тарихи байланысынан барып дүниеге келмек. Сонда ғана ол тағдырлы өлеңдер бола алмақ. Тоқаш Бердияров поэзиясын бiз әлгiндей жеке басының тiршiлiгiн өлеңге «оңай» көшiруден мүлде ада дей алмаймыз, дегенмен, оның өлеңдерi, негiзiнен, тағдырлы болып келетiнiн баса айтқанымыз жөн. Сондықтан да ол дүбiр мен дабырдың жетегiне ерiп елiгiп, желпiнiп кеткеннен гөрi, сол дүбiр мен дабыр тұяғының астында қалып жатқан тiршiлiк тағдырын көрiп, соған жаны ауырып, соған жылайды. «Бозторғай» деп аталатын өлеңiн алып қарайықшы. Айдаладағы боз жусан түбiне ұя салған бозторғай. Ол ұядағы қос жұмыртқасын бейнебiр әнмен, өлеңмен шайқап жүргендей. Кенет бозторғай мекендеген сол далаға ыю-қию дүбiрлi көкпар тартылды. Бiрақ ақын көзi жан берiп, жан алатындай боп өтiп жатқан тартысты көкпарда емес, тұяқ астында қалып бара жатқан ұядағы жұмыртқада! Сол үшiн жаны ауырады, сол үшiн шырылдайды:

Аттардың тұяқтары сатұр-сұтыр,

Ұядағы жұмыртқа сау болғай да!

Көкпар бiттi... Аспанда – қос қанатын сабалап безiлдеген ана торғай... Шаңға бөгiп қалған сұлық дала... Тасырлап түсiп жатқан тұяқ астында дүниеге келетiн бозторғай тағдыры қандай қиын! Осында қаншама астар, қаншама ассосация жатыр. Ақын өз оқушысын қорқытып, үркiтпейдi. Аяушылық, адамгершiлiк сезiмiн оятады. Өйткенi ол «көздiң жасы қорқыныштан тумайтынын» бiлген. Бұл да тағдыр. Тағдыр үйреткен тәлiм! Ақын тағдырының лүпiлдеп соғып тұрған алпыс екi тамыры ел мен жердiң алпыс екi тұсымен байланысып, жалғасып тұр.

Адам қаны бiлегiңе тамады,

Бiр бұрасаң жердiң көне көйлегiн!

Осы жолдарды оқығаннан кейiн Жердi сыйламай, Жердi қасиет тұтпай көршi, қане!

Осылай тiзе берсек, ақын творчествосында тағдырлы өлеңдер тiзбектеле бередi, жалғаса бередi.

Бiз бұл жерде ақын есiмiн қазақ әдебиетiнде өшпестей етiп бекiтiп берген «Оқ және гүл», «Ескi паровоздар» поэмаларына тоқталған жоқпыз. Бiрақ ақын творчествосы туралы айтылар сөздiң соңы бұл емес қой. Тағдырлы бейнетқор ақынымыз туралы әлi талай-талай ойға кетiп, қалам ұстарымыз кәмiл.

... Менiң дәл қазiр құлағымның түбiнен шыңылдаған қашау мен балға үнi кетпей тұр. Тағы да тағдырлы мүсiндi жыр дүние есiгiн ашқалы тұр ма екен?!. Ылайым солай болғай да!

«ӘР СӨЗДIҢ ТАСАСЫНДА АСЫЛЫ БАР»

Аспанның бұлттан ауырлап, Алматы үстiн бұлыңғыр мұнар бүркеген қарашаның алғашқы жартысындағы күндердiң бiрiнде Жұмекен Нәжiмеденовтiң үйiне келдiм. Жұмекеңнiң жақында ғана ауруханадан шыққанын Маңғыстауда жүрген кезде-ақ естiгем. Оның алдында инфаркт болып ауруханаға түскен хабары бiзге жеткеннен-ақ хал-жағдайын сұрап, үйiмен, жiгiттермен телефондасып тұрғам-ды.

Ендi, мiне, көңiлiн сұрауға үйiне келiп тұрған бетiм. Жүкең әдеттегiсiндей ақжарқын қарсы алды. Демалып жатқан бөлмесiне өттiк. Терезе алдында кушетка, оның қасына шағын стол қойлыпты. Стол үстi бұрқырап жатқан көп қағаз. Менiң сол жаққа көзiмнiң түсе бергенiн байқап қалды ма: «Дайындап жатқан жинақ қой. Үстiнен қарап, қағып-сiлкiр жұмысы ғана қалып тұр. Әрi-берi отырып, қолыма қалам алам да, жүрек бүлк ете қалса болды, мына кушеткаға қисая кетем», – дедi Жүкең. Бұл сөздердiң бәрiн ол кiрбiңсiз, көңiлдi қалыпта, ойнап-күлiп айтқанмен, жағдайының онша мәз емес екенiн байқап қалдым. Бiрақ, шынын айтсам, соншалықты қауiп-қатер бола қояр деген ой қаперiме де кiрiп-шыққан жоқ. Қатты құлап тұрғандiкi ғой, әлсiздiк болар дегем де қойғам.

Көп ұзамай мәңгiлiк сапарға жүрiп кеткенiн естiдiк. Соңғы сәтке дейiн жұмыс iстегенiн бiлдiк... Артынан бiраз уақыт өткеннен кейiн, ойымызға өзегiңдi от боп қарып түсер ақынның мына өлең жолдары түстi:

Күз күндерi не суық қыс күндерi,

Iстеп жүргенде, әйтеуiр, iс мүдделi,

ажал шiркiн аяңдап жетсе-ау маған,

кетсем-ау мен жұмыстың үстiнде өлiп.

Сыншылардың ұрсуын, тамсануын

алдан күтiп қалса-ау бiр қанша жырым.

Бiр жинағым басылып үлгере алмай,

машинкаға басылмай қалса бiрi.

Не бiр түнде құйылып, қара көрiп,

көп ұйқас отырғанда қамап ерiп,

кетсем өлiп нүктеге жете берiп,

жан таппаған бiр теңеу таба берiп.

Әлденеше жыл бұрын айтқан бұл ауыр тiлеу қалай дәл келдi десеңшi! Шынында да, ол күздiң қысқа ауысар тұсында мүдделi iс атқарып отырған жұмыс үстiнде, онысын машинкаға берiп үлгермей, соңғы нүктесiне жете бере жүрiп кеттi. Осы өлеңнен-ақ ақын мiнезi, ақынның бiтiм-болмысы көрiнiп тұрған жоқ па? Ол не болғанда да өлетiн болғаннан кейiн қалай өлсең де бәрi бiр емес пе дей алмапты. Ақын жүрегi ажал келер күнi де азаматтық жүк арқалап кетудi қалапты. Солай болды да.

* * *

Жұмекен Нәжiмеденов әдебиетке ә дегеннен-ақ ешкiмге ұқсамайтын, елiктеу-солықтаудан мүлде ада, өз даусымен, өз жазу стилi, өз дүниетанымымен келген болатын. Әрине, келген бойда-ақ оның қаламынан туған өлеңнiң бәрi жұрттың көңiлiне судай сiңiп, тастай батты десек, жұрттың бәрi қолдан қолға тигiзбей, қақшып алып кеттi десек, асырып айтқандық болар едi де, ал оның даусыз талант екенiн жұрттың бәрi бiрден мойындады десек, онда бiздiң бұл сөзiмiзге ешкiм де қарсы шыға алмас едi. Дегенмен, бұл жерде айтылуға тиiс бiр шындықты нақтылап кетпесе, тағы болмайды: тiптi, кешегi емес, бүгiнгi күннiң өзiнде Жұмекен талантын мойындай тұра, ешкiмге ұқсамайтынын бiле тұра, оның творчествосын қабылдамайтындар немесе қабылдағысы келе тұра, қабылдағысы келмейтiндер жеткiлiктi. Және бiр байқағанымыз, олардың көбiсi-ақ өз пiкiрiн өзiнде ұстап қалмайды, қайта талғам тайыздығынан туған немесе талғам тәрбиесiнiң бөлектiгiнен туған сол пiкiрiн басқа жұрттың санасына күштеп енгiзгiсi келедi. Бұл қауiптi құбылыс. Тек Жұмекен творчествосын түсiну үшiн ғана емес, әдебиет үшiн де қауiптi құбылыс. Өйткенi қазақ поэзиясында бұрын белгiсiз мүлде бiр жаңа алқап көтерген, сөйтiп, өз әлемiн, жұмекендiк әлемiн ашқан, сонысымен қазақ өлеңiнiң маңыз-мағынасын, кескiн-келбетiн байытуға, қуатын күшейтiп, тынысын кеңейтуге үлкен үлес қосқан ақынға мұндай поэиция ұстану, ең алдымен, әдебиетiмiздiң абыройы мен беделiне сөз айту, тiптi, тiл тигiзу деп бiлген жөн. Егер бiз бұл сөздердi ақынның көзi тiрiсiнде айтуға хақымыз жоқ болған болса, ендi айтуға хақылымыз әрi мiндеттiмiз. Әрине, бiздiң бiреудiң бiреу туралы пiкiрiнде жұмысымыз жоқ, тек ол пiкiр өз ұясында қалмай, басқаларды да улай бастаса, онда бiз оған үзiлдi-кесiлдi жауап беруге тиiстiмiз.

Рас, Жұмекен Нәжiмеденов творсествосы бiрден қабылданып, бiрден ұғыла қоймайды. Өйткенi ол ашынғанын да айқайламай, астармен жеткiзген, қатпар-қатпар қыртыстардан тұратын тым күрделi ақын. Оның дүниетанымы, көркемдiк-эстетикалық концепциясы, образды ойлау жүйесi, лексикалық деңгейi, логикалық құрылысы өлеңмен сұхбаты аз, өнермен таныстығы үстiрт кез келген адамға бiрден ұғыла қоюы қиын. Оның творчествосы өзiнiң оқушысынан қадалып оқуды, тiптi, қайта-қайта оқуды талап етедi. Неге олай? Өйткенi ол осынау күрделi заманамыздың бел баласы, төл ақыны. Заман да күрделi, ондағы адам да күрделi. Сол күрделi заман мен адамды жырлар ақын да күрделi болып жатса, онда оның несi айып. Оның үстiне, талант табиғатын ескермеуге тағы болмайды. Ол ешуақытта да көп ақындарымыздай әдемi бiр тапқыр сөз, табылған теңеу үшiн не жалғыз ғана ой үшiн өлең жазып көрген емес. Оның бiр өлеңiнiң өзiнде нешеме тапқыр сөз, соны теңеулер, қабат-қабат қатпарлы ойлар жатады. Яғни ол әдемi бiр сәт, әдемi бiр фонды қатырып түсiрiп ала қоятын фотоаппаратпен емес, құбылып, түрленiп тұрған, ылғи да қозғалыстағы мына дүниенi сол қалпында түсiретiн кино камерамен жұмыс iстеп өттi. Яғни ол жалт ете қалар бiр сәттiк эффект, жарқ ете қалар бiр сәттiк әдемi әсердi емес, өмiрдiң таласуы мен табысуы, ассонансы мен диссонансы, тартылуы мен шарпылуы қатар қоныс тепкен тұтастықты көрсету үшiн күрестi. Тiптi, оның «баяу алған бiр демiнiң өзi күрсiну мен сүйсiнуден құралған» күрделi болатын.

Көбiне-көп өмiрдiң өтпелi бiр кезеңiн қалт жiбермей ұстап ала қоятын өлеңдi оқып үйренiп қалған баз бiреулердiң қыртыс-қыртыс боп аударылып жатқан Жұмекен творчествосын оқығанда малтығып, тұншығып қала беретiнi де сондықтан. Осыған қарап кейбiреулер оны дүниенiң күңгiрт бiр жықпыл қуысына кiрiп алып, өзiмен өзi болып қалған оқшау ақын деп ойлайды. Жоқ, олай емес. Бұл мүлде қате пiкiр. Оның жыр шаңырағының өзгелерден оқшау тұрғаны рас, бiрақ ол ешуақта да өмiрден, уақыттан оқшау тұрған емес. Оның жыр шаңырағы дәл төбесiнде қара аспан сатырлап қақ айрылып, қып-қызыл найзағайлар шатырлап тебiсiп жатқан жел өтiндегi жота үстiнде тұр!

Оның өлеңдегi даусының құлағымызға күңгiрт-қоңырқай бояумен, күңгiрлеп алыстан естiлуiнiң сыры оның сырттай бақылаушы, сырттай айқайшы болмауынан, жазылар тақырыптың, яғни игерiлер материя мен заттың iшiне кiрiп сөйлеуiнен. Тереңдiгiнен.

* * *

Ол әдебиетке алғаш аяқ басқаннан-ақ өлеңге контрасты бояулар, драмалық тартыстар алып келдi. Ол кездерде көбiне-көп ақынның iшкi дүниесiндегi қуаныш пен күйiнiш қоршаған ортадан, сыртқы дүниеден, әсiресе табиғат құбылыстарынан көрiнiс табатын-ды:

Сайлардан қаптаған көлеңке

Тауларды қусырып барады.

(«Мен туған күн»)

немесе:

Ақ бұлақ көрпесiн ысырып,





көк тасқа ұйықтады жалаңаш,

(«Мен туған күн »)

немесе:

Ұрды шапақ қара бұлтты қан қылып,

(«Мен туған күн»)

тағы да:

Кестi сәуле жапырақты пышақтап.

(«Мен туған күн»)

Бұлар тек табиғат драмасы, табиғат көрiнiсi ғана емес, бұлар адам жанының да драмасы, адам жанының да көрiнiсi. Өйткенi ақын үлбiреп тұрған табиғаттың үйлесiмi мен үндестiгiн қызықтап, сыртқы сұлулығына сұқтанып тұрған жоқ, оның iшкi драмасына, iшкi арпалысына үңiлiп тұр. Сайлардан қаптап көтерiлiп, тауларды қусырып бара жатқан көлеңкенi көрiп шошынып қаласыз да, көрпесiн ысырып тастап, көк тасқа жалаңаш ұйықтап кеткен ақ бұлақты көрiп аяйсыз; қара бұлтты қан қылып ұрған шапақтан, жапырақты пышақтап жатқан сәуледен де бойыңызды жинап аларыңыз сөзсiз. Драма ма? Драма. Қоршаған ортаның драмасын, сөз жоқ, өзiнiң бойында драмасы бар ақын ғана көре алмақ.

Дегенмен, алғашқыда табиғаттың iшкi әлемiне, оның iшкi құбылысына үңiлiп, содан ғана сыр iздеп, содан ғана сыр тартқан ақын бара-бара өз бойындағы құбылыстарды да сыртқа шығара бастады. Ендi ол драманы көрушi ғана емес, сол драманы бүкiл жан дүниесiмен сезiнушi де. Ақын есейдi, ақын өстi. Яғни ол ендi туған табиғаттың, қоршаған орта мен туған жердiң драмасы мен трагедиясын өз жанының, өз жүрегiнiң драмасы мен трагедиясы деп ұғатын дәрежеге көтерiлдi. Өзiн солармен бiрге қарастырды.

Төбемде бұлттар жарысты,

Төменде оттар жанады.

Онан ұшқан әр ұшқын

Көкiрегiме қонады.

Бұлақ мезгiл сырғыса,

Мен тамырға тараймын.

Сынып түссе бiр бұта,

Қабырғама қараймын.

Уа, туған жер, шүкiрсiң!

Топырағыңа киелi

Бiр есуас түкiрсе,

Ол бетiме тиедi.

(«Мен туған күн»)

Осы бiр үш қана шумақтың өзiнен-ақ ақынның азаматтық болмыс-бiтiмi, әлеуметтiк көзқарасы, қоғамдағы орны, өмiрлiк позициясы тайға таңба басқандай болып бадырайып көрiнiп тұрған жоқ па?!

Дәл осы тұстан бастап оның позициясы қоғам, қазiргi заман проблемаларын бойына сiңiрiп, уақыт рухымен органикалық байланыста, өрбiп бiтеқайнасып кеттi. Бұрын кеудесiндегi «кiшкене бастың үп-үлкен дүниенiң сырына алаң» екенiн ашса, ендi ол адамзаттың «жұдырықтай басымен-ақ жұмыр жердi шырқ үйiрер» құдiреттi күшке ие екендiгiн ұқты. Дәл осы тұста ол қоршаған орта дарамасы мен трагедиясы адам трагедиясы мен драмасына айналатынын ғана бiлiп қойған жоқ, сонымен бiрге, керiсiнше, адам трагедиясы мен драмасы қоршаған ортаның да драмасы мен трагедиясына айналатынын бiлдi.

Сол бiр жас домалап кеп жерге түстi,

Жер дағы сезiмдердi тербетiстi.

(«Мен туған күн»)

Адам қасiретi – жер қасiретi.

Ендi ол айналасындағы құбылыс заңдылықтарын зерттеп тануы үшiн, өзгенi бiлу үшiн, ең алдымен, өзiн тануы керек болды. «Өзiне тартып туған көлеңкесiн» көрдi. «Өзiне өзi құсап жарасқан ойды» сезiп қуанды. Ақырында:

Өзiңдi өзiң ұқпасаң,

Сенi кiм ұғар деп едiң! –

деп үлкен өмiрлiк философия түйедi. Бұл ақынның өсу эволюциясынан, творчествосының диалектикалық дамуы әсерiнен, өмiрлiк тәжiрибесiнен туған философия болатын. Көрдiңiз бе, бәрiмiз шеше алмай жүрген бiр түйiн екi-ақ жолмен шешiмiн тапты да жүре бердi. Шынында да ең алдымен өзiңде өзiң ұқ, сонда ғана сенi жұрт ұғуы мүмкiн. Өзiңдi өзiң зерттеу, өзiңдi өзiң бiлу, ең алдымен, сол үшiн керек екен. Қандай қарапайым, қандай дәл.

Жалпы, Жұмекен Нәжiмеденов творчествосындағы ең басты доминант не десе, онда бәрiмiз бiр ауыздан: ол философиялық ой дер едiк. Және оның философиясы өмiрдiң өзiндей қарапайым, өмiрдiң өзiндей терең.

... Әлi жүрмiн. Түк бiтiрген жоқпын мен.

Iш қазанын жалайды ыза от тiлмен.

Алып-алып көп үмiттi көп күннен,

Деп кетем бе түк бiтiрмей өттiм мен?

Жоқ, өткем жоқ, өтпегенде қалды нем?

Жиырма бестен өттiм елдiң алдымен.

Туған едiм ең соңынан бұл жұрттың,

Ең соңынан соғар ма екем санды мен?

Осы ойлармен атты, әнеки, таң дағы,

Тағы бiр күн келе жатыр жанғалы.

Мен өткем жоқ, өтедi екен жылдар тек,

Бiрақ менде қалады екен салмағы.

(«Мен туған күн»).

Бұлай сөйлеу, жылдар салмағын өз бойынан сезiне бiлу тек үлкен талант қолынан ғана келсе керек. Өлең әп деп басталғаннан-ақ өзiн өзi жаныштап, өзiн өзi сұрақ астына алып, өзiн өзi тергеген ақын, соңғы шумақта сабасына түскенмен, өзiн өзi ақтап алған жоқ. Қайта уақыт алдындағы өз миссиясын бұрынғыдан да ауырлатып тұр. Бiз, әдетте, осындай бiр жақсы өлең оқығанда, бiр дем, бiр леппен жазылған екен деп жатамыз ғой. Онымен бiз өлеңнiң органикалық тұтастығын бiлдiргiмiз келетiн болу керек. Шынында да, өлең басталғаннан оның өн бойынан ширығып естiлетiн дiрiл ең соңғы нүктесiне дейiн үздiгiп уiлдеген қалпында iлесiп отырады. Әр сөзi тiрi. Әр сөзi қозғалыста. Өлең бойындағы көзге көрiнбес, тек интуициямен ғана ұғылар сөздiң микроталшығына дейiн ақын жүрегiнiң лүпiлiмен, ақын жүрегiнiң дiрiлiмен сөйлеп тұр. Мiне, Жұмекен философиясы! Онда құрғақ ақыл, жасанды қондырғы болмайды. Оның әр сөзi, әр ойы өмiрдiң өзiнен көтерiлiп, көктеп шығып жатады.

Әлеуметтiк көзқарасы, азаматтық болмыс-бiтiмi қалыптасып, қоғамдағы орнын белгiлеп алған ақынның Уақыт алдындағы жауапкершiлiгi бұрынғыдан да ауырлап, бұрынғыдан да арта түседi. Ақын – шалт, ақын – мазасыз. Өйткенi оны «жаңа келген күн бұлбұлын өзгеше сайратып ұялтып тастады». Сондықтан ол «дүние ұлтаны сөгiлсе, өзiн шеге қып қағуға дайын», сондықтан ол «таң ата бала боп оянып, күн бата шал болып жатып жүр». Ақын бұдан былай жанына – дамыл, жырына – мiгiр бергiсi жоқ. Ендi ол Алатауды тастап, Қошалақтың құмындағы Әшiм шалмен сәлемдесiп, «Қарулар палатасына» бiр-ақ асады. Бәрiн бiлгiсi, бәрiн көргiсi келедi. Ақынның:

Анда барсам – мына жақты көрмеймiн,

мында келсем – ана жақты көрмеймiн, –

(«Мен туған күн»).

деуi де осы тұс. Мұнда үлгере алмай қапылып жүрген ақынның дүниенiң құшаққа сыймас кең екендiгiн де сезiнуi жатыр. Оның аспанға «сен егер де көзi болсаң адамның» деп сөйлеуi де iрi масштабтылықты аңсаудан туса керек.

Тiршiлiк пен уақыт сахнасында өтiп жатқан сан драманың – күйiнiш пен сүйiнiштiң, қаралық пен ақтықтың, адалдық пен арамдықтың, шындық пен өтiрiктiң бiр-бiрiмен тайталас сайысын бiр сәтте қамтып көрем деу, түптеп келгенде, әр жерден бiр қарпып сөйлеуге немесе сырттай қызықтаушы, сырттай бақылаушы боп қалуға әкеп соғатынын ақын тез ұққан-ды. Сондықтан ол уақыт пен кеңiстiктiң географиялық кескiн-келбетiн емес, уақыт пен кеңiстiктiң тарихи болмыс-бiтiмiне көбiрек үңiлуге бет бұрды. Ендi ол үмiтi мен күдiгi қатар алмасып, таразы тiлiндей қылпылдап тұрған уақыт портретiн қолмен ұстап, көзбен көретiндей бояулар арқылы кескiндеуге кiрiстi:

Ауа жасыл, су да жасыл, қыр жасыл,

Жасыл бояу құрғамасын, құрғасын!

Қызыл бояу қызартады...

ал ендi

Жасыл бояу жасартады әлемдi.

Жер – жап-жасыл, көңiл дағы жап-жасыл,

Күн қалайша қып-қызыл боп жанбасын!

Қызыл күн мен жасыл жердiң ортасын

Өзге бiр түс бұза ма деп қорқасың...

(«Мен туған күн»).

Жұмекен Нәжiмеденовтiң осы кездегi поэтикалық картиналары өзгеше бiр дүние. Жiпке моншақ тiзгендей, ылғи бiр үзiлiп кетердей дiрiлдеп тұрған дыбысқа ылғи бiр жұтынып тұрған сиқыр сөздердi тiзе бiлген ақынның шеберлiк-зергерлiгi қандай десеңiзшi! Оқи бергеннен-ақ сөз бiткеннiң бәрi бiр-бiрiмен кiшкене күмiс қоңыраулардай соқтығысып, айналаңды күмбiрлеген үнге көмiп жiбередi. Бiрақ ақын салған сурет контуры сол күмбiрлеген үн асытнда басылып қалмай, қайта, бұрынғыдан да ажарланып, бұрынғыдан да қырлана түседi. Құлақпен естiгенiңiздi көзбен көресiң де, көзбен көргенiңiздi құлақпен ести аласыз.

Жайдақ құмдар суырылып,

жалын сияқты ағатын.

Жалпылдаған туырлық –

жапалақтың қанаты.

Шегiрткелер тобы ұдай

қып-қызыл боп қанаты,

ақтiкеннiң шоғындай

пышыр-пышыр жанады

(Сонда)

Мiне, шеберлiк! Ендi осыдан кейiн құм суретiн естiген де, көрген де жоқпын деп көрiңiзшi. Дей алмайсыз. Өйткенi құлағыңызда – ысылдаған құм суылы, көз алдыңызда – құбылып тұрған құм суретi.

Жұмекен Нәжiмеденовтiң поэтикалық картиналарын осы өлеңдердi алып отырған жалғыз «Жарық пен жылу» кiтабынан ғана емес, бүкiл творчествосынан молынан кездестiруге болар едi.

Оны бiз сөз бен дыбыс концентрациясынан ғаламат бояулар тапқан бiрегей ақын дей аламыз. Бiрақ оның табиғат пейзаждары тек табиғат пейзажы деңгейiнде қалып қоймайды, көбiне-көп уақыт пейзажына айналып кетедi:

Көкбеттенiп тұрды аспан,

Құмның жүзi қарасұр.

Жел суыпты сұр қашқан, –

Аласұр, қияқ, аласұр.

Ұлылығы не керек –

уiлдеп тоңып дала тұр.

Дiр-дiр етпей, ебелек,

бiр тасаға бара тұр.

(Сонда)

Әрине, бұл – даланың күзгi суретi ғана емес. Алдымен суретке қарап, сонан соң үнге құлақ тосыңыз. Осы бiр жолдардың ар жағынан сонау соғыс жылдарының сұп-суық лебi мен демi жүрегiңiздi мұп-мұздай қып қарып кетпей ме?!

Бiз бұл жерде Жұмекен Нәжiмеденовтiң сөз-суретi мен дыбыс бояуын тектен тек қызықтап қарастырып отырғанымыз жоқ. Оны ақын да қызықтамаған. Оның бәрi уақыт үнi мен уақыт суретiнiң ақын жанына, ақын жүрегiне молынан сiңуiнен. Талант табиғатынан. Мiнезден. Не болғанда да, Жұмекен Нәжiмеденов поэзиядағы график емес, живописшi. Өйткенi ол әрбiр сызық-штирхтан көзге түсiп көрiнiп тұрар ерекшелiктi тапқаннан гөрi, әрбiр жазылған бояудан жымы бiлiнбей үндесiп кетер тұтастықты тапқанды қалайды. Ол өлеңнiң әр сөз, әр буын-бунағын шүпiлдеп тұрған дыбыстың сансыз бояуларына қалауынша шомылдырып ала алады. Сондықтан оның өлеңдерiн оқығанда, ондағы сөздердiң бөлек-бөлек болып көзге түспей немесе үзiлiп, кесiлiп қалмай, бiр-бiрiмен жымдаса тұтасып кететiнi де содан болса керек. Сөз жоқ, ол картиналар ақын шеберлiгiн ғана танытатын картиналар емес, ең алдымен, өмiрдiң өзiн танытатын шығармалар. Яғни өмiрдiң өзiнен көшiрiлген картиналар. Оның шығармаларында, әсiресе соғыс тақырыбын арқау еткен шығармаларында, өмiрдiң өзi сөз алып, өмiрдiң өзi өлеңге айналады.

Сонау жылдар едi бұл...

Күзеттi аспан күңiренген ел үнiн.

Ел күзеттi әкесi жоқ баланы,

Шал күзеттi жесiр қалған келiнiн.

Күзеттi ана нәрестесiз бесiгiн,

Жар күзеттi күйеуiнiң есiмiн.

Түн iшiнде түндей қара шал қақты

кей жесiрдiң кiлттеулi есiгiн.

Ар күзеттi туған жердiң картасын,

көлiн, тауын, жесiрлерiн, жартасын.

Күзеттi iнi ер-тоқымын ағаның,

ай күзеттi кәрi аспанның қабағын.

Жатты солай бiрiн бiрi күзетiп...

(«Темiрқазық»)

Оқыңыз да, құлақ тосыңыз. Құлақ тосыңыз да қайта оқыңыз. Өлең астарында төселген күңiренген үндi қайталап тыңдап көрiңiз. Аңғар—аңғарды қуалап соққан желдей аңырап, ботасы өлген аруанадай боздап тұрған жоқ па?! Етiңiзден өтiп, сүйегiңiзге жеткендей. Соғыс зары мен соғыс қасiретiне суғарылған осы бiр жолдарды қаншама салмақ, қаншама трагедия жатыр десеңiзшi?! Оқи бастағаннан өлең астарынан аңдағайлап бас көтерiп шыға келетiн үнге құлақ қоймай, таза сөздiң өзiне ғана ден салсаңыз, онда бұл жолдар көп бояу, көп әрiн жоғалтып, жалаңаштанып қалары сөзсiз. Кiмге қалай екенiн қайдам, менiң өз басыма осы жолдар қаралы киiм киiп жоқтау айтқан жесiрдей әсер етедi.

Бұл – Жұмекен Нәжiмеденовтiң «Келiн» поэмасының увертюрасы. Осылай тереңнен тұтасып, демiн тереңнен алып басталған поэма ғұмырын тағдыр таразысына салған адам жанының қасiретiне, адам жанының күрсiнiсiне арналған.

Дүниенi келi етiп түйiп, жердi тозаң етiп жiберер соғыс зұлматтың алапат салмағы бiр күннiң iшiнде нәп-нәзiк келiн иығына да келiп түстi. Бiр тағдыр өмiр табалдырығын аттамай жатып, бүкiл қызығынан тоналған жесiр боп, әлi дүниеге келiп үлгермеген күнәсiз сәби әкесiз жетiм боп қалды. Бiрақ келiнi төрт жыл бойы соғыс салған салмақты қасiрет жасын iшiп жүрiп қайыспай көтерiп шыға білдi. Төрт жыл бойы күнгейiне көлеңке, арына дақ түсiрген жоқ. Төрт жыл бойы ол да соғысты. Келiн үшiн соғыс – ар мен ождан үшiн соғыс болатын. Оның бұл соғыста мерейi үстем болып шықты. Сондықтан да келiн ерлiгi – ар ерлiгi, ождан ерлiгi. Сондықтан да келiн – адалдық пен тазалық символы.

Поэмадан ақын атынан айтылар бiр де бiр айқайды, бiр де бiр асқақ дауысты кездестiрмейсiз. Бәрi де сол қалпында, ащы, шындық қалпында сөйлеп тұр. Өйткенi ақын сыртқы дауыс, сыртқы қапылыстан гөрi, түу тереңнен, жүрек түкпiрiнен көтерiлер iшкi үнге, iшкi шарпылысқа қатты ден қойған. Яғни адамның анкеталық өмiрбаянына емес, iшкi өмiрбаянына, жан-жүрегiнiң өмiрбаянына зер салған. Соның арқасында ақын терең драмалық адамгершiлiк позицияларды, биiк моральдық қасиеттердi ашып көрсете бiлдi.

Бұл «Келiн» поэмасы қазақ поэзиясының арғы-бергi тарихында дүниеге келген поэмалардың ең үздiк үлгiлерiнiң, iнжу-маржандарының қатарында тұрары сөзсiз.

Сондай-ақ бұл жерде ақынның осы соғыс тақырыбына жазылған «Қанды сүт», «Соңғы махаббат» поэмалары да тек ақын творчествосының ғана емес, сонымен бiрге әдебиетiмiздiң де биiк деңгейiне бiр толық өлшем бола алатынын айта кету ләзiм.

Ылғи да өзiн өзi үңгiп, өзi арқылы өзгелердiң жанына үңiлудi мақсат тұтқан ақын, ылғи да iзденiс үстiнде жүретiн ақын, сөз жоқ, шыққан биiгiне шуақтап, тапқан табысына тояттап қалмақ емес. Ондай творчестволық мiнезге ие талант аттаған сайын жаңалық ашып жатпағанмен, түптеп келгенде, не өзi, не өзге ашар жаңалықты бiр елi болсын жақындатары сөзсiз. Ондай творчестволық мiнезге ие таланттың кей-кейде олқылау тұсы болғанмен, тоқырау тұсы болмақ емес. Жұмекен Нәжiмеденов дәл осындай творчестволық мiнезге ие талант болатын.

Шынында да, әлгiндей эпикалық ауқымдылығы жағынан болсын, философиялық тереңдiгi жағынан болсын, эмоциялық қуаты жағынан болсын, «Жоқ, ұмытуға болмайды» сияқты қуатты кiтаптың уысынан шапшаң босап шығып, басқа тақырыпқа ауысу үшiн, қаншама творчестволық өжеттiлiк, қаншама творчестволық жiгер керек десеңiзшi! Жұмекенде сол өжеттiлiк пен жiгер табыла бiлдi.

Ақын қолынан бұрынғы шығармаларынан тек тақырып топырағы жағынан ғана емес, туыстық сүйегiнен бастап, интонациялық демiне дейiн мүлде бөлек «Күй кiтабы» дүниеге келдi.

«Күй кiтабы» – белгiлi-белгiлi күйлердiң мазмұнын мақамдап баяндап беретiн өлеңдер жиынтығы немесе олардың сөзбен салынған иллюстрациялары емес, бұл кiтап – күй рухының поэтикалық галереясы. Сондықтан да оқи бастағаннан-ақ әр өлеңнiң өн бойынан тартысқа толы тұтас бiр дәуiр үнi атойлап шыға келедi. Әр өлеңнен сол бiр зар заманның зарлаған үнiн, әлеуметтiк болмыс-бiтiмiн танисыз. Бұл кiтап, сайып келгенде, тарихқа үңiлудiң жаңа бiр тың формасы. Яғни тарихымыздың кескiн-келбетi мен тұтас бiр әлеуметтiк ортаның психологиясын күй арқылы, яғни өнер көзiмен көрiп ашу. Кiтап идеясы, ең алдымен, осынысымен құнды.

Ыстық ұрды маңдайға –

кекiрегiнде бiрте-бiрте ерiдi үн.

Күйшi қашты мазағынан түрменiң

азабына бүкiл байтақ елiнiң.

(«Түрмеден қашқан». «Темiрқазық»).

Қимыл кiрдi бар алапқа,

көз үйрендi әрең бұған.

Көлеңкелер қара қатпа

жүгiредi қараң-құраң.

(«Қызылқайың». «Темiрқазық»).

Кенеттен...

Салды ауызды әлденеге,

бұл шiркiн азу салса әлдене ме!

Найзағай басқандай-ақ,

табанынан

бiр дiрiл тарап жатты бар денеге.

(«Нар идiрген». «Темiрқазық»).

Бiрiншi шумақтан сiз тұтас бiр дәуiрдiң әлеуметтiк теңсiздiгiмен қоса, азапқа көнсе де, мазаққа көне алмайтын күйшiнiң үлкен мiнезiн танып, бағамдайсыз. Ендi екiншi шумаққа көз салыңызшы. Мұнда музыка сарынының iшкi қозғалысы, iшкi жанталасы елес-сурет арқылы берiледi де, сiз сол бiр кезеңнiң үрейлi картинасын дәл жаныңыздан көргендей боласыз. Музыкадағы құлақпен ғана ұғылар абстракциялы көрiнiс қолмен ұстап, көзбен қарауға болардай нақты, материаланған көрiнiске айналып шыға келедi. Үшiншi шумақтағы образ құдiретiне қараңызшы. Күй әсерiнен алпыс екi тамыры иiп бара жатқан нар денесiндегi дiрiл алапаты қандай?! Мұның нар табанының астында шатырлап сiлкiнiп жатқан қып-қызыл найзағайды көз алдына келтiре алатын адам ғана ұға алмақ.

Бұл жерде тағы бiр ескертер жайт – Жұмекен Нәжiмеденов күй аясында ғана қалып, күй рухына ғана қызмет iстеумен шектелмеген. Ол күйлерге өзiнше поэтикалық трактовка жасаумен бiрге, олардың көркемдiк-эстетикалық концепсиясын аша кетудi ұмытпаған. Әрине, мұны Жұмекеңнiң ең басты мақсаты едi деп ұқпаған жөн. Бұл кiтапты жазғандағы оның ең негiзгi мақсаты – әлгiнде айтып өткендей – өткенiмiзге өнер арқылы үңiлу. Яғни күй тұтас бiр қоғам қайшылықтылығын көрсетудегi Жұмекен қолындағы эстетикалық, творчестволық құрал қызметiн атқарады десек, шындықтан көп алшақтамас едiк...

Жұмекен Нәжiмеденовтiң лирикалық кейiпкерi – жан-жақты, сан қырлы, көргенi де, көңiлге түйгенi де көп, жаны бай жан. Бiрақ ол бүкiл ел мен жер қамын ойлай алатын, өткенiмiз бен ертеңiмiзге қатар үңiле алатын азаматтық биiк өреге, қарапайым тiршiлiк топырағынан, яғни «от басы, ошақ қасындағы» дүниенi танып бiлуден барып өсiп шыққанын ешуақта ұмытпайды. Бүкiл уақыт салмағын иығында сезiнiп, бүкiл планетаны көзiмен шолып қарай алатын оның лирикалық кейiпкерi космоста қалқып тұра алмақ емес.

Оның бақылайтын объектiсi де, бақылау пунктi де – Жер. Ол жердегi құбылыстарды жерде тұрып қана қарай алар қасиетке ие. Сондықтан бүкiл жер шарын глобус құшақтағандай құшақтай алатын оның үлкен мiнезге ие лирикалық кейiпкерi адам мен адам арасындағы қатынасқа «тұрмыстық тiршiлiк», «от басы, ошақ қасындағы» әңгiме деп қарай алмайды. Өйткенi ол соншалықты үлкен диапазон, iрi масштабтылық деңгейге өзiм көтерiлдiм, ендi қалғаның не болсаң, о бол деген ойдан аулақ. Дедi-ақ, түу төменге бiр-ақ құлдырап түсетiнiн жақсы бiледi. Өйткенi ол төменде тұрып биiкке қарай алмау қандай рухани тоғышарлық болса, биiкте тұрып төмен қарай алмау да соншалықты рухани тоғышарлық екенiн ерте сезiнген. Өйткенi ол әлем қамын ойлай алатын, өзi шыққан биiкке басқа адамдар да шығу керек екенiн, ал ондай биiкке көтерiлу үшiн, ең алдымен, түу төменде жүрген адамдардың бiр-бiрiмен тiл табысып, ұғысуы қажет екенiн бiлген-дi.

Сондықтан ба Жұмекен Нәжiмеденовтiң лирикалық кейiпкерi кейде бiрқыдыру уақыт өз арамызда, ауыл-үй iшiнде «қыдырыстап» жүрiп алатын-ды. Бiрақ оның лирикалық кейiпкерi, «жерге түстiм ғой» деп, ондай сапарларында әр нәрсенi жiпке тiзiп жүретiн пендешiлiк ұсақтыққа ешуақта барған емес. Ол жұрттың бәрiмен қоян-қолтық, аралас-құралас жүре тұра, өзiнiң азаматтық позициясын, азаматтық миссиясын сол биiк қалпында сезiнiп, сол биiк қалпында сақтап қала бiлдi.

Ақын адам психологиясына, адам жанының қатпар-қатпар астарларына сол азаматтық позициямен қарап өттi. Ол адам жанын улайтын, адам санасы мен ойын әртүрлi моральдық «жұқпалы ауруларды» тарататын микробтардан тазарту үшiн, сөйтiп, оның орнына сұлулық пен адамгершiлiк қасиеттердi егу үшiн күрестi. Адам бойындағы құбылыстар мен қайшылықтарды қадала зерттедi, қопара ақтарды. Және соны сол қалпында ашып көрсете бiлдi.

Мынау ойдың тәттiсi-ай, қанар ма адам,

тым тәттiлiк таңдайды ояр болар.

Үмiт деген әдемi көбелек қой,

қай жерiңе гүл өссе, соған қонар.

Мынау ойдың ащысы-ай,

болар, болар!

Тым ащылық қайтесiң, обал болар.

Күдiк деген – Сауысқан,

ал Сауысқан

Қай жерiңде жара бар, соған қонар.

Жан әсерiн жүрдiң-ау күтiп ықтап,

жараң ашып,

гүл тоңып жыпылықтап –

бiр жағынан көздi арбап Көбелегiң,

Сауысқаның бiр жақтан шықылықтап.

(«Мен туған күн»)

Адам мен адам арасын былай қойғанда, бiр адамның бойында бiрiн бiрi ала алмай, сiлкiнiп жатқан қаншама қайшылық, қаншама конфликт бар десеңiзшi! Асылы, адам жаны бiр-бiрiмен үнсiз ұғысып, бiр-бiрiмен үнсiз табысып, тартылып жататын аттас зарядтардан емес, жай ойнатып, жасын лақтырып жататын керi аттас зарядтардан тұрса керек. Олай болса, адамның өмiрдегi күресi де – өз бойындағы жүрiп жататын күрестiң нақты көрiнiсi. Яғни адам өмiрде, тiршiлiк қарекетiнде өз бойында шайқасып жатқан жақсылық пен жамандықтың қайсысы үстем түссе, соның сойылын соқпақ. Үмiтi бар адамның күдiгi де бар. Бiрақ қайсысы басым түседi? Әңгiме, мiне, осында. Ақын жоғарыдағы өлеңiнде бiр сәттiк құбылысты, Үмiт пен Күдiк шарпылысын ғана алған. Бiрақ бұл жерде ол қазылық айтып, қазымыр ақылгөйсiп те, анау қасиет жақсы, мынау қасиет жаман деп, жалаң пәлсапа соғып та жатпайды. Адам болмысын сол қалпында жалаңаштап көрсетiп берiп тұр. Көзбен көр де, iштен түй! Сайып келгенде, Жұмекен мақсаты – адамның өзiне өзiн таныту. Бiрақ бұдан ақын позициясы көрiнбей, тасада қалады деген ой тумаса керек.

Айтатыным ақыл боп жүр үйткенi,

тыңдаған жан мақұл деп жүр үйткенi:

өз есiгiм қысты талай қолымды,

өз ауламда қапты талай ит менi.

Бұл не? Өкпе ме, наз ба? Жоқ, әлде түңiлу ме? Қайсысы? Ақын позициясы көрiнсе, дәл осы жерде, өз ауласында өз итiне таланып жатқан жерде көрiнуге тиiс. Одан әрi оқып көрейiк:

Қызық-қызық сөйлейдi адам, күйiнбе,

бұзып-бұзып сөйлейдi адам, күйiнбе.

Безе алмадым тiл тидi деп құрбымнан,

ит қапты деп безе алмадым үйiмнен.

(«Мен туған күн»).

Бұл жолдардан кейiн ақын позициясын анықтаймын деп арамтер болудың қажетi шамалы.

Жалпы, Жұмекен Нәжiмеденов өзiнiң творчествосының осы бiр кезеңiнде, мейлi ол «күлкiмен бiрге көз жасы да таусылып қалған» соғыс кезiндегi балалық шағын әңгiмелесiн, мейлi ол доспен арасындағы қарым-қатынасты қарастырсын, мейлi ол маңдайындағы жалғыз ұлымен сұхбат құрып сырлассын, мейлi ол «өзiмен өзi» боп, өзiн өзi парақтап, аударыстырып кетсiн, ең алдымен, адам тануға, адам жанына үңiлуге қатты ден қойды. Оның осы тұстағы үш кiтабы /«Мезгiл әуендерi», «Ұлым, саған айтам», «Қызғалдақ туралы баллада»/бұл сөзiмiзге толық куә.

Жұмекен Нәжiмеденов өзiнiң әдебиеттегi айтар сөзiн тек өлеңмен ғана емес, бiрқыдыру уақыт бойы прозамен де айтып көрдi. Ол да бiр ақын творчествосындағы сөз кезегiн күтiп жатқан өзгеше кезең. Бұл жолы оған бiз аялдай алмаймыз. Тек айтарымыз: араға жылдар салып өлеңге қайта келген Жұмекеннiң мүлде басқаша болып оралғаны. Бейне бiр ол проза ауылына бiзге үйреншiктi атына мiнiп кетiп, қайтарында бiз көрiп-бiлмеген, жүрiсi де, мiнезi де ерек басқа бiр ат мiнiп қайтқандай.

Шынында да, осы тұстағы оның өлеңдерi өзiнiң эпостық ауқымдылығымен, тiршiлiк прозасы топырағынан көктеп шыққан тақырып қарапайымдылығымен оқырман қауымды бiрде-ақ елең еткiзген-дi. Сондай-ақ оның тақырыпты қопарып-көтеретiн, қорытып-шыңдайтын, жұртқа жеткiзер тәсiл-құралдары да өзiнiң әр тектi, сан алуандылығымен тәнтi етiп едi.

Адам жанына өзi ашқан ылғи сол бiр тұстан, ылғи бiр сол жолмен сапар шеге беру не берсiн. Түптiң түбiне келгенде, өзгенi болмағанымен, өзiңдi қайталап тынатының сөзсiз ғой. Сондықтан Жұмекеннiң адам жанына әр тұстан, әр жолмен барлау жасауын, ол үшiн әртүрлi творчестволық тәсiл-құралдар қолдануын, бiр жағынан, батылдық деп те қараған жөн. Өйткенi өлеңдегi болсын, өнердегi болсын өз жолын анықтап алған адамның басқа бiр тыңнан жол салуы – өте сирек кездесетiн құбылыс.

Оның өлеңдерiндегi сюжет, аллегория, мысқыл, сатира, гиперболаның, миф, аңыз-ертегiлердiң осы тұста молынан кездесуi әйтеуiр қызықтаудан емес, осы ниеттен, яғни адам жанына басқа тұсынан барлау жасау ниетiнен туғанын, және олар өзiн өзi ақтап тұрғанын айта кеткенiмiз ләзiм.

Ақын шеберлiгiнiң қиял кеңiстiгiнiң, тәсiл-құралдарының жетiлiп өскендiгi сонша, ендi ол жылт етер күлкi ғана шақырып, сөнiп қалатын кiшкентай мысалдың өзiн үлкен адамзаттық ойға көтере бiлетiн болды...

Зоология мұғалiмi бiр шәкiртiнен тышқан қанша жасайды деп сұрайды. Қыңыр шәкiрт қыңыр жауап бередi: оны мысықтан сұрау керек дейдi. Бiтiп, аяқталып тұрған мысал ғой. Бiрақ Жұмекен дәл осы бiтiп тұрған жерден өлең табады. Бақсақ, дәл осы бiтiп тұрған жерде «мысық-тәбет», «мысық-тiлек», «мысық көз», «мысық-тiрлiк», «мысық табан саясат» бұғып жатыр екен.

Оны тек Жұмекен ғана көре алыпты:

Жауыздық пен арамзалық бүгiнде

әр есiктiң түбiнде.

Аузын аңдып әр iннiң,

әр елдiң бiр сылдыратып бұтасын,

аш мысық боп дүниенi кезiп жүр.

(«Темiрқазық»)

Ақын бүкiл адамзат баласын сақтандырып тұр.

Кiшкентай нәрседен үлкен ой түю. Жұмекен өлеңiнiң бойындағы бар қасиет болатын. Бiрақ мұндағы тәсiл мүлде бөлек. Осы тәсiл арқылы Жұмекен оқырман жүрегiне бұрынғыдан да бiр табан жақындай түскендей.

Оның бұл тұстағы айналадағы көрiнiс пен құбылыстарды қабылдауы, оларды сөзге көшiруi де әдеттегiден өзге, бөлек болғаны құлаққа тосын естiлгенi рас.

Тасбақалар табысты кiсiнесiп,

(«Темiрқазық»)

немесе,

Саусағымен ауаның

қара бұлтты ақ шыңға байлап қойып сауамын!

(Сонда)

немесе,

Ал табиғат қайрат жұмсап бiз үшiн

әр бұтасын мүйiз етiп сүзiсiп,

газ бен удан тұр қорғап.

(Сонда)

Бөксе артып ем – тарғыл тасы тоқтықтан

тулап үркiп, жығып кете жаздады.

(Сонда)

Сөз жоқ, бұл жолдарды кез келген оқушы, тiптi, оқығаны мен тоқығаны көп деген оқушының өзi бiрден қабылдай қоюы қиын. Бiрақ бұл жерде халық ойына, мүддесiне, халық арманына қызмет еткен iрi ақындардың бәрi дерлiк ешуақта да талғамға қызмет етпегенiн қатты ескертуiмiз керек. Ондай iрi ақындар ешуақта да оқушы талғамының қолына су құяр құлы, оқушы талғамының сулық-майлығына жүгiрер малайы болмаған. Қайта, ондай ақындар көне көрпеге көмiлiп отырған консерватор талғамның зәре-құтын қашырып, орнынан көшiре келетiн. Өйткенi нағыз ақын оқушы талғамын қалыптастыру үшiн, оны жаңа биiкке көтеру үшiн қызмет ететiн-дi. Яғни, әдетте, ол оқушы соңынан салпақтап ерiп отыратын көнбiстiк мiнезге емес, мүйiзi қарағайдай болып көшбастар серкелiк мiнезге ие боп келетiн. Жұмекен Нәжiмеденов дәл осындай ақын-ды.

Бұл жерде жоғарыдағы жолдар не үшiн жазылған, олар не үшiн керек едi деген заңды сұрақ туары сөзсiз. Әрине, Жұмекен сияқты берiк мiнездi ақын ешуақта да жалт етiп көзге түсуi үшiн, әйтеуiр, жұрттан бiр оқшау көрiне қою үшiн жұмыс iстей алмайды. Сондықтан жоғарыда бiз мысалға келтiрген жолдар, ең алдымен, бiздi қоршап тұрған уақыт пен заманның Жұмекен қабылдауындағы күрделi көрiнiсi. Ақын әбден құлаққа сiңiмдi болып кеткен, бiрден жұтылып, бiрден қабылданатын образдар жүйесiмен адам жанының немесе уақыттың бiзге белгiсiз түкпiрiнен жаңалық алып шығу мүмкiн емес екенiн бiлдi. Уақыт пен адам жанының бiзге белгiсiз қатпарларын ашу үшiн тосын мiнез, тосын қарекет керек деп ұқты. Олай болса, бұрын бiзге белгiсiз жаңа образдарды тосын жүйесi дүниеге келмек. Сондықтан жоғарыдағы жолдарды тек осы тұрғыдан ғана қабылдаған жөн.

Жұмекеннiң соңғы жинақтары өзiнiң эпостық ауқымдылығымен, эпосқа тән мiнез-қарекетiмен, бiрден көзге түседi. Әрине, олар шалқып, шарықтап, аспанда қалықтап тұрған жоқ. Олар реализмнiң қара топырағына отырғызылған, соған тамыр сап, содан көктеп өсiп шыққан дүниелер...

... Мiне, ақын Москвадағы Пушкин ескерткiшi түбiнде тұр. Ақын ақынмен сұхбаттаспақ. Ол өзiн, халқын таныстырып өттi. Дала атынан сөз сөйледi. Бiрақ Пушкин үнсiз. Оның «көзiндегi ұлы қайғы қабағын көтертпейдi». Жаңа заман, жаңа тiрлiктiң келгенiмен хабардар еткен ақын ендi Пушкинге жарының жазығы жоқ екендiгiн, оның артынан ерген сөздердiң бәрi өсек пен жала екендiгiн айта келiп:

Өсек-ғайбат өршiткен қай оңбаған?

Музаң сынды

жарың саған болды адал! –

деп ашына шырылдайды. Осы кезде Пушкин ескерткiшi қалай тебiренiп кеттi дейсiз ғой:

Бұйра басын сiлкiп тастап ұлы ақын

жүрегiнен оң қолын ап,

сұрапыл

ырзалықпен созды маған;

бiр оймақ

Қуаныштың шықты бетке нұры ойнап.

Менiң ыстық алақанымды ұстады –

қабыршық боп тастар сынып түстi, әне.

Жазылды да желеңiнiң қат-қаты,

тас тұғырдан түсiп келе жатты ақын.

(«Темiрқазық»)

Жұмекен Нәжiмеденов, мiне, осындай тас ескерткiштiң өзiн тебiрентiп, оны тас тұғырдан түсiре алатын құдiретке ие болған кезiнде, ақындық таланты әбден кемелiне келiп, толысқан шағында көз жұмды.

Ол бiр өлеңiнде «бiр сөздiң тасасында асылым бар» деген екен. Шынында да оның «әр сөздiң тасасында асылым бар» деуге хақысы бар едi. Ол сөздi ендi бiз айтамыз.

* * *

Бұл мақала түйiнделмейдi. Өйткенi Жұмекен туралы айтылар сөз әлi алда. Сондықтан бұл мақаланы оның творчествосына жасалынған барлау, экскурс, штрих, эскиз деп қабылдаған жөн.

ТЕРЕҢДIК

Менi Жұмекен ағамен, Алматыға оқуға келген кезiмде, қолымнан жетектегендей боп ертiп апарып, рухани әкемдей болған Әбу Сәрсенбаев таныстырған едi.

Ол кезде Жұкең Қадыр Мырзалиев ағамызбен бiрге Жазушылар Одағының бiр бөлмесiнде қарама-қарсы отырады екен. Екеуiнiң де, әсiресе, бiз сияқты әдебиетке ендi ғана бет қойған жастар үшiн, атақтары жер жарып, айдарларынан жел есiп тұрған кездерi. Өлеңдерi газет беттерiнде топ-топ боп жарияланып жатады. Бiз оларды құныға, жата-жастана оқимыз...

Шынын айту керек, ол алғашқы кездесуде Жұмекен аға өзiме де, өлеңдерiме де соншалықты ықылас та, ылтипат та бiлдiре қойған жоқ. Әбекеңнiң қолқалауымен менiң сол жерде оқып берген бiрер өлеңiмдi үнсiз тыңдап отырды да, қабағын кере көтерiп не ұнатқаны, не ұнатпағаны белгiсiз үнмен «и-ия» деп, сiрiңке қорабын бiр сылдыр еткiзiп шайқап, папиросын аузына қыстырып бөлмеден шығып кеттi...

Мен содан оқуға түсiп орнығып алғанша, тек бiр рет бас сұққаным болмаса, қайтып ол бөлмеге кiргем жоқ. Жұмекен аға маған ықылассыздау болғаннан кейiн, ол кiсiге деген пейiлiм суып қалмаса да, ортайып қалғандай едi...

Ол тұста, жиналыс, бас қосулар көп пе, жоқ әлде Жазушылар одағының үйiне кiрiп шықтым деудiң өзi бiр мәртебе ме, әйтеуiр, сол жаққа жиi барып тұратынбыз. Бiр күнi Жұкеңдi коридордың бойынан кездестiре қалғаным. «Ассалаумағалейкум» деген сәлемiмдi сондай бiр ықыласпен қабылдап, менi ежелден етене бiлетiн жандай, жай-күйiмдi, оқуымды ден қойып сұрастыра бастады. Жақын бiр ниеттес, сүйектес бiр ағаммен кездескендей менiң де iшiм жылып сала бердi. Сол жолы «әй, бала, сен ауылдан келдiң ғой, айранды сағынып жүрген шығарсың» деп бұрынғы балалар мен жасөспiрiмдер театрының жанындағы буфетке ертiп апарып айран алып бергенi есiмде. Сол күнi, ол кезде дәстүрге айнала бастаған сыра, немесе арақ-шарап iшiп емес, қазақ үшiн қасиеттi дәм ақ iшiп тарқасып ек. Бүгiнде қарап отырсам, сол ақ дәм Жұмекен ағам екеумiздiң арамыздағы ұзақ жылдарға созылған ақ-адал көңiлдiң дәмiндей болған екен-ау...

Содан бастап Жұмекен ағаға жиi барып тұратын болдым. Өлеңдерiмдi көрсетем, немесе әдебиет туралы, соның iшiнде поэзия туралы пiкiрлерiн тыңдаймын. Ол кезде бiз үшiн бәрi таңсық, бәрi тосын.

Бiр жылдан кейiн, яғни алпыс бесiншi жылы ол кiсi «Лениншiл жастың» әдебиет бөлiмiнiң меңгерушiлiгi қызметiне ауысты. Бұрын ол орында жұмыс iстеген Әбiш Кекiлбаев ағамыз бiздiң алдымыздағы тегеурiндi, талантты жастардың шығармаларын, олардың қоғамдық мәртебесiн көтеру мақсатында болса керек, тура Қазақстан комсомолының Орталық комитетiнiң үйiнде талқылатып жүретiн. Сол үрдiс Жұмекен ағаның тұсында, ұзаққа созылмаса да, бiршама жалғасын тапқан-ды. Бiр күнi редакцияға өлеңдерiмдi апарып жүретiн маған Жұмекен ағам «сенiң өлеңдерiңдi талқыласақ қайтедi» дегенi. Мен бұл тосын ұсыныстан абдырап қалдым. Абдырамай қайтейiн, өлеңдерiм әр-жер, әр-жерде жарияланып жүргенмен, ол кезде есiмiм қалың жұртшылық түгiлi, әдеби қауымның ортасында соншалықты белгiлi бола қоймаған. Оның үстiне, әлi бар болғаны ҚазПИ-дiң екiншi курс студентiмiн ғой. Жүзiмнен соны байқаған Жұкең «абдырап-саспай-ақ қой, жас таланттарды көтеруiмiз керек. Тек алдымен бас редактормен келiсiп алайын» дедi. Бас редакторы Шерхан аға. Шер-ағаңның түсi суық, сұсты көрiнгенмен жастарға деген пейiлi дарқан кең ғой, бiрден мақұлдапты.

Талқылауға бiрқатар белдi адамдар жиналыпты. Жанымды өсiретiн, өлең алдындағы, жалпы әдебиет алдындағы жауапкершiлiгiмдi арттыратын жақсы-жақсы салиқалы пiкiрлер айтылды. Көп ұзамай газеттiң жарты бетiне жуығын алып тұрған өлеңдерiм жарияланды. Бұл – әлi буыны бекiп, сүйегi қатпаған мен үшiн үлкен мәртебе едi...

Жұмекен ағамен қарым-қатынастарымыз бұрынғыдан да жақындаса түстi. Ол жақындық бара-бара рухани туыстыққа, яғни рухани аға-iнiлiкке ұласып кеттi. Ендi үйiне де барып тұратын болдым. Ол кез менiң желбастау кезiм ғой, содан ба көрiнбей кетсем, «әй, балабас, қайда құрып кеттiң» деп ренжiп қалатын...

Ол кiсiнi көп жұрт бүгiнде үндемейтiн едi, тұйық едi деп еске алады. Мен ол сөздердi негiзсiз деп айта алмаймын. Рас, абыр-дабыры көп, немесе сыралғы емес ортада Жұкең, өзiмен өзi боп, томаға-тұйық отыратын. Өңмеңдеп, өңешiн созып орынды-орынсыз кiрiсе кету де, айтылып жатқан әңгiмеге киiлге кету де ол кiсiге жат едi. Сондай-ақ бiреудiң көзiне көлгiрсу де, бiреуге көпшiк қоя сөйлеу де ол кiсiнiң әдетiнде жоқ болатын. Ал егер сондай бiр жағымсыз, жұғымсыз қылықтарды көре қалса, онда ол басын әнтек шайқап, қалың қою қара шашын артқа серпiп жiберiп «ужас» деп түсi тұнжырап бұзылып кететiн-дi. Қабағы керiле көтерiлiп, маңдайы жиырылып барып, қайта жазылатын. Қолындағы сiрiңке қорабының iшiнен бiртiндеп шырпы суырып, оны бас бармағы мен сұқ саусағының арасына салып бытырлатып сындырып, отырған жерiн пырдай етiп шашып тастаушы едi...

Ал, шындығына келсек, Жұкең өзiнiң сырлас достарының ортасында тiптi де тұйық емес едi. Ондай жерлерде барынша емен-жарқын еркiн отыратын, әзiл соңынан әзiл, қалжың соңынан қалжың айтылатын. Папиросын бұрқ-бұрқ сорып, соның қалың түтiнiне басын еңкейте сұғып жiберiп тұншыға ұзақ күлетiн. Солай бола тұра ол кiсi, желкеуде әлдекiмдер сияқты «мен ананы бiтiрдiм, мен мынаны бiтiрдiм» деген желөкпе әңгiмелерге де, «мен анау тақырыпты жазбақпын, мен мынау тақырыпты жазбақпын» деген қашпаған қашардың уызынан дәметкен қысыр сөздерге де бармайтын. Ол кiсiнiң бойында жалбыраған жалбақайлық, құркеуде бөспелiк дегендер қалай болмаса, кекiрейiп кердеңдеп тұру, аспандап қарау сияқты астамшылық та сондай жоқ едi.

Бiр күнi, ұмытпасам «Қазақ әдебиетiнiң» бетiнде болу керек, бiр iнiсiнiң Жұкеңнiң кезектi кiтабын жерден ап-жерге салған, автор түгiлi, өлеңге жанашыр кез-келген көлденең көк аттылының да жанын жаралайтындай өте бiр жағымсыз мақаласы шықты. Ол мақаланың қысастықпен әдейi ұйымдастырылғаны оның өн бойынан баттиып көрiнiп тұр едi. Зәрлi, былғаныш мақала. Әдейi жамандау үшiн, жала жабу үшiн жазылған мақала. Ол кез Жұкеңнiң есiмi жиi-жиi айтылып жүрген кез болатын. Соны көтере алмаған, көре алмаған бiреулер әлгi мақаланы әдейi ұйымдастырған болу керек. Сол мақаламен Жұмекен Нәжiмеденовтың бетiн қайтарып, тауанын шағып тастамақ болған. Мiне, осы мақала Жұкеңнiң жанына қатты батты. Мен Жұкеңе «қарсы мақала жазсам қайтедi» дедiм. «Жоқ, – дедi Жұкең, – жазбай-ақ қой. Бiрiншiден, сен жазғанмен, ол мақаланы дәл қазiр еш жер баспайды. Екiншiден, алда-жалда баса қойғанда да оған қарсы тағы мақала жазылады... Сөйтiп жалғаса бередi. Уақыт кетедi, жүйке тозады... Жұмыс бiр жақта қалады. Ал олардың iздегенi де сол. Оларға тек жұмыспен жауап беру керек» дедi. «Сонда бұл мақаланы ұйымдастырып жүргендер кiмдер» деп ем, «кiмдер екенiн бiлем, бiрақ оның саған қажетi жоқ» деп бетiмдi қайтарып тастады...

Бiраз уақыт өткеннен кейiн Жұкең маған бiр топ өлеңдерiн оқып бердi. Кiлең бiр бестi айғырдың қылынан шымыр есiлген шылбырдай шиыршық атып тұрған берiк, бiрақ айқай-сүреңсiз, қуатты өлеңдер екен. Ол өлеңдердiң бiразы көп ұзамай жарық көрдi де. Сонан кейiн-ақ Жұмекен Нәжiмеденов поэзиясы туралы сыңаржақ пiкiрлер, мүлде жоқ боп кетпесе де, едәуiр толас тапты. Қандай жала, қандай бәледен де, ең алдымен өзiңнiң адал төгiлген маңдай терiң ғана арашалап алатынын сонда түсiндiм...

Кейiннен мен Маңғыстауға, ол кiсi Мәскеуге оқуға аттанды да бiрер жыл бiр-бiрiмiзден көз жазып қалдық. Бiрашама уақыт өткiзiп, мен Маңғыстаудан Алматыға демалуға келсем, ол кiсi де демалыста жүр екен. Шұрқырай кездестiк. Өзi бiр керемет көңiлдi екен. Жолма-жол аудармалармен танысқан орыс ақыны Юрий Кузнецов қатты риза боп өлеңдерiн аударуға сөз берiптi. Мен де қуанып қалдым. Өйткенi мен өз басым Кузнецовты орыстың ең iрi ақыны деп бағалайтынмын. (Бүгiнде марқұм боп кеткен оны, Кожинов, Распутин, Белов сияқты орыстың нағыз зиялылары орыс ұлтының ұлы ақыны деп атап жүр). Бiрақ ол сәттi басталған iстiң неге жалғасын таппай қалғанын қазiр бiлмеймiн...

Жә, айта берсек әңгiме көп. Ол кiсiнiң жүрiс-тұрысы да, сөйлеген сөз мәнерi де, қабаржыған сәттерi мен қуанышқа кенелген тұстары да, бәрi-бәрi көз алдымда...

Ол кiсi отырғанда да, жүрiп бара жатқанда да, анда-санда шашын артқа қарай серпiп тастап, басын сәл еңкейiңкiреп ұстаушы едi. Бейнебiр тереңге үңiлiп отырғандай, немесе тереңге үңiлiп бара жатқандай...

* * *

Ақындардың түрi көп. Әрқайсысының табиғаты басқа-басқа. Бiрiне бiрi мүлде ұқсамайды. Әрине, мен бұл жерде қаптаған өлеңшiлердiң бәрi туралы емес, қадау-қадау iрiлерi туралы айтып отырмын. Олардың бiрi бауырын жазып көсiлiп шабатын ұлан-ғайыр кеңiстiктiң ақыны болса, екiншiсi қыран қанаты талатын шырқау биiктiктiң, үшiншiсi тылсым тұңғиық тереңдiктiң ақыны боп келедi. Олардың бер жағында адам жанының құпия қыл iшектерiн қозғайтын, немесе махаббат тақырыбына бейiм, сондай-ақ табиғатты тамылжыта жырлауға құмбыл ақындар қаншама. Әрқайсысы бөлек-бөлек дүние, әрқайсысы бөлек-бөлек әлем.

Мен бұдан бiраз жыл бұрын өзiмнiң күнделiк кiтапшама Жұмекен Нәжiмеденовтың поэзиясы туралы екi пiкiр жазып қойыппын. Сол пiкiрлерiмдi осы жерде толықтай келтiре кетудi жөн көрiп отырмын.

«Бiрiншiден, әр ұлы ақынның өлшемi болады. Олай болса, Жұмекен Нәжiмеденовтың өлшемi – тереңдiк. Сөз жоқ, биiкте тұру мен кеңiстiкте жүру де қиын. Ал бiрақ тереңдiкте жұмыс iстеу қиын ғана емес, аса ауыр да. Кеңiстiктi игеруге де, биiктiктi меңгеруге де болады. Ешқандай асқандық деп ойламай-ақ қояйық, рухани кеңiстiгiмiз бен биiктiгiмiз бiршама игерiлген де...

Әдебиеттiң өмiрмен өзектес, тiршiлiкпен тамырлас екенiн жұрттың бәрi де бiледi. Тынысы да бiр, тiршiлiгi де бiр. Олай болса, мынаған қараңыз, адамзат баласының атмосфераның қалың қабатын тесiп өтiп космосқа шыққалы қашан. Ал бiрақ, бар болғаны, он бiр мың метрлiк мұхит тереңдiгiне әлi күнге жете алмауда. Яғни тереңдiктiң алапат қысымына төтеп бере алатындай барокамералар жасай алмауда. Осыған дейiн жасалынған ол шарболат барокамераларды тереңдiктiң сұрапыл қысымы қалайыдай қабыстырып тастайды. Тереңдiкте жұмыс iстеудiң қиын ғана емес, аса ауыр болатынын осыдан-ақ бағамдай берiңiз.

Жұмекен Нәжiмеденов ғұмыр бойы, кiм-кiмдi де, қысымы жаншып, езiп жiберердей аса ауыр сол тереңдiкте жұмыс iстеп өттi.

Әдетте, табиғат тереңге асылын жасырады. Ал халық, немесе адам тереңге, ең алдымен қайғы-қасыретiн жасырады. Өйткенi қайғы-қасiретiн асылындай сақтамаған халықта, немесе адамда қадiр-қасиет болмайды. Менiң түсiнiгiмде Жұмекен Нәжiмеденов халқының сол қайғы-қасiретiн бар табиғатымен, бар жан-жүрегiмен, бар болмыс-бiтiмiмен сезiне отырып жұмыс iстеген ақын...

Екiншiден, Жұмекен Нәжiмеденов деген есiм – өзен, көл, таулардың географиялық, тарихи атаулары секiлдi рухани атауға айналып кеткен есiм. Егер ол рухани ұғымдағы өзен болса, онда ол бұрқ-сарқ етiп бұрқырай құйылып, тегеурiнiмен тас домалатып жатқан тау өзенi емес, аңқасы кеуiп шөлiркеп жатқан елдiң мейiрiн қандыратын сабырлысы мен салиқалысы. Егер ол көл болса, о шетi мен бұ шетiне көз жетпейтiн көлемдiсi емес, түбiне құпия жасырған тереңi. Егер ол тау болса, аспанмен таласқан биiгi емес, бойына қазына жинаған қадiрлiсi».

Менiң Жұмекен Нәжiмеденов поэзиясы туралы түсiнiгiм, жинақтап айтқанда, кеше осылай болған. Бүгiн де осылай. Ертең де осылай болып қалмақ. Мен бұл сөздердi саусағымнан сорып шығарып айтып отырғам жоқ, бұл сөздердi мен оның поэзиясының бүкiл табиғатынан шығарып айтып отырмын.

Бұдан да дәлiрек айтсам, мен өз басым, Жұмекен Нәжiмеденовты қазақ өлеңiндегi саусақпен санап аларлықтай оқшау құбылыстардың бiрi деп бiлем.

Әрине, Жұмекен Нәжiмеденовты бiрден түсiне қою, бiрден ұғына қою аса күрделi, аса ауыр. Өкiнiшке орай, кеше де солай болған, бүгiн де солай, бәлкiм ертең де солай боп қалуы... Өйткенi ол қысымы алапат тереңдiкте жұмыс iстедi. Өзiмен бiрге оқушысын да сол тереңдiкке тартты. Ал тереңдiк қысымына кез-келген оқырман төтеп бере алмақ емес... Ол үшiн үлкен дайындық, үлкен рухани жiгер керек. Өйткенi ол «жапырағы жалбыраған» елтең-селтең ақын емес, тереңдiкке тас жарып сүңгiп құнар сорған қуатты күретамыр ақын едi. Яғни, өзi айтқандай, оның тамыры «балшық емес, таспен жатыр тiстесiп». Оның күрделi болатыны сондықтан. Тағы да өз сөзiмен айтқанда:

... Ал тамырлар – топырақтың астында

шулап жатыр ұқсап ұлы тасқынға.

Әттең үнi жетпейдi

саққұлаққа, кереңге:

себебi – тым тереңде.

Оны құлақпен емес, тек жан-жүрек, сезiм-ой талшықтарымен ғана терең пайымдап, терең түсiне аласың. Ол өз оқырманын көздi арбап жалт ете қалар әсер мен жарқ ете қалар ұшқынмен алдарқату үшiн емес, қозданып жатқан шоқтай тұла бойына шым-шымдап жылу сiңiру үшiн жұмыс iстедi...

Оның өлеңдерiнiң әр сөзi «үп» десең ұшып кететiн қауқарсыз қауыз сөздер емес, қауызынан аршылған дәндей әрi толық, әрi салмақты. Себебi ол ненi жырласа да, сол жырланар тақырыптың соны тұсын, тiптi тосын қырын ашқанды қалады. Ашылмаған жаңа қыртыстар мен жаңа қатпарларды қопарды. Мүлде бейтаныс жаңа ұғым, жаңа түсiнiкке бет қойды. Жаңалықты әйтеуiр жаңалық айту үшiн ғана iздесең, онда ол бар болғаны бүйректен сирақ шығару болып шығатынын ақын о баста-ақ жақсы түсiнген. Жаңалық дегенiң дәстүр топырағынан, тiптi нақты тарихи оқиғалармен салаласа-сабақтаса жалғасып, солардан нәр алып, құнар сорып жатпаса онда оның бәрi бекершiлiк болып шығатынын жақсы ұққан.

Жата алмайды жыр текке

Жыр да жазда көктейдi.

Бұл аспаннан бұлт өтсе

Бiр жыламай өтпейдi.

Аңызы да көп жұрттың –

Ескен желдiң ермегi.

Көз жасымен сол бұлттың

Гүл жылайды жердегi.

Аспаннан өткен бұлт бiр жыламай өтпейтiн, сол бұлттың көз жасымен гүлiне дейiн жылап тұратын сонда бұл қандай жер?! Сөйтсек, бұл жер елiм деп еңiреп, жерiм деп тебiренiп өткен Махамбет батырдың өскен, сонан кейiн өмiрден баз кешкен жерi екен. Бұл құбылысты тек Жұмекен ғана көре алған, Жұмекен ғана ұққан. Өлеңнiң тарихи сабақтастығы дегенiмiз осы емес пе?! Рухани сабақтастығы. Сонымен бiрге тарихи тереңдiк.

Әрине, ақын тереңдiгiн тарихи салаластықтар мен тарихи сабақтастықтардан ғана iздестiрiп отырсақ, онда бiздiң ол қарекетiмiз оғаш қана емес, әбестiк те болып шығар едi. Өйткенi ақын, алдымен өз заманының, өз уақытының перзентi. Сондықтан ол әуелi өз заманы мен өз уақытының бойындағы келеңсiз құбылыстар мен кiсәпiр мiнездерге қарсы күрес ашуы керек. Бiрақ ақын мiндетi ол келеңсiз құбылыстар мен кiсәпiр мiнездердi даттап, балағаттауда емес, олардың шыққан тегiн, яғни табиғатын ашып көрсете бiлуiнде. Бiрақ ашудың да ашуы бар. Мұндай тұстарда бiр деталь, бiр теңеу, бiр образдың өзi құпия кiлтке, ерен қуатқа, айрықша қаруға айналады...

Дүниеде адамдардың бiр-бiрiн көре алмаушылығы, қызғанышы деген әрi дерттi, әрi қасiреттi құлықтары бар ғой. Өз-өзiнен табаға түскендей қуырылып, күн астында қалған терiдей жиырылып тұратын ол құдай атқан құлықтар кеше де болған, бүгiн де бар, ертең де бола бермек. Сонда оның табиғаты қандай? Әрине, оның табиғаты сан қилы. Жұмекен оның табиғатын мына жолдармен ашады:

Екi көз тұр – екi жұлдыз жанады,

бiрiн-бiрi көрiп тұрған жоқ бiрақ.

Ақ қағазға екi нүкте тамады

бiрiн-бiрi көрiп жатқан жоқ бiрақ.

Екi нүкте көрер болса бiр-бiрiн

Қос нүкте емес, сызық болар едi ғой.

Екi көзiң көрер болса бiр-бiрiн

бiр басыңды бұзып болар едi ғой.

Әрине, бұл жолдарда, өзiңiз байқағаныңыздай, «көре алмаушылық», «қызғаныш» деген сөздердiң ешқайсысы да жоқ. Бiрақ онда сол дерттi ұғымдардың табиғаты бар. Тiптi маңдайындағы қос көзiң бiрiн-бiрi көрер болса, бiр басыңның тас-талқанын шығарып, бұзып бiтер едi. Көре алмағандықтан, қызғаныштан. Бұл өлеңде, сөз жоқ, өмiрдiң өзi алға тартқан философиялық тереңдiк жатыр. Тағы да ол тереңдiк бiр кiлтпен, яғни бiр детальмен ашылған. Осы бiр көре алмаушылық деген бәленiң, осы бiр қызғаныш деген қызыл иттiң табиғатын барынша қопарып терең зерттеген ақын, «сыбырла оның құлағына күп-күрең: «құдай» екеу болыпты де, аман бол, жазбаса арыз бiреуiнiң үстiнен, маған кел» деп салады. Ондай жандардың тағы бiр түрi: «күн көремiз деп бiреулер күн көрсетпейдi басқаға». Бұл жолдар «бiреу өлмей бiреуге күн жоқ» деген ежелден келе жатқан пасық, оспадар мәтелдiң бiр нұсқасы. Жұмекен Нәжiмеденов келеңсiз, жиiркенiштi бiр ғана құбылыстың өзiн жан-жағынан, сан тұсынан келiп, осылайша қазымырлана қазып көрсетедi. Бұл да оның өзгеше бiр ерекшелiгi.

Сонда ол күншiлдiк пен ол қызғаншақтықты тудыратын кiмдер? Егер күшi де, қуаты да бiр-бiрiмен шамалас, бiр-бiрiмен тең түсетiн адамдар, аярлыққа бармай, ададықпен тiресiп-күреске түсетiн болса, ол күрес пен тiрес күншiлдiк те, қызғаныш та болмас едi. Бiрақ ол қызыл ит қызғаныш пен болған-толғаныңды ғана емес, жұмысыңның жүрiп тұрғанын көре алмайтын ол бетпақ күншiлдiктi тудыратындар тырақы тыраштар мен тәштек мiскiндер ғой. Ондай-ондай әлiн бiлмейтiндер өзiн ғана әлекке салып қоймайды, сенi де әлекке салып бiтедi. Ондай жандарды ақын тiптi аяп сөйлейдi. Аяп отырып оның бейшара портретiн жасайды.

Ес, ес, Самал, ес үдеп

есiп, есiп тоқташы,

қиратайын ба осы деп

қимылдаттың шөп басын.

Күштiсiң-ау жеңiлге,

ауыр болғың келедi.

Бiлем, Самал, сенiң де

дауыл болғың келедi.

Шәлтiк есекдәмелiк.

Ақын соны күлкi етiп, мазақ етiп отыр. Сондықтан да ақын «толқытатын теңiздi дауыл да емес, тереңдiк» деп алып, «буырқану не теңiң, асып-тасып иланшы: тасып қайда кетедi тас табаққа құйған су» деп мүлде тұқырытып, келемеж етедi. Өзге жұрт, өзге елде емес, «өз елiнiң есiгiне қолын талай рет қыстырып, өз елiнiң ауласында талай рет итке таланған» ақынның басына «тоқсан қабат бұлт пен тоқсан түрлi ой қонатыны» сондықтан. Өйткенi ақынды «ойланбайтын пенделер ойландырмай тұрмайды». Сондықтан да ол күйiнедi, сондықтан да ол опынады.

Миллион қатпарлы, миллиард жықпылды өмiрдi түбегейлi түсiнiп, оны ақи-тақи ұғыну мүмкiн емес. Оны түгел түсiнiп, оны түгел ұғынсақ, онда ол өмiр де болмас едi. Сондықтан да өмiр көбiне-көп жұмыр басты пенденiң парық-пайымы жете бермейтiн парадокстар мен шарпысып жатқан қарама-қайшылықтардан тұрады. Қарап тұрсаң, ол парадокстер мен ол қарама-қайшылықтар ақылы бар, сөзi бар, көзi бар, санасы бар адамдар бойынан шығып жатыр. Түсiну қиын, ұғу ауыр. Бiрақ солай бола тұра олардың болмыс-бiтiмiне үңiлу, олардың мiнез-құлқын ашу парыз. Ол, ең алдымен өзiңдi өзiң тану үшiн қажет. Адам өзiн танымай, оның өзгенi де, айналасындағы сан-сапат құбылыстарды да тануы мүмкiн емес. Бұл жұмыс, бәрiнен бұрын, қалам ұстап, қағаз толтыратын жандардың мiндетi болса керек.

Сонда, қоғамның да, адам жанының да ойран-ботқасын шығарып жiберетiн жамандықтар не үшiн жасалынады? Ол жамандықтың түпкi мақсаты не? Бұл сұрақтар кез-келген адамның санасын сарсылтып, шаршатып жiберетiн сұрақтар. Егер бiз оны өзiмiздiң қарапайым таным-түсiнiгiмiздiң таразысына салып қарасақ, онда бiреуге жамандық ойлап, қиянат жасаған адам, түптiң түбiнде сол жасаған жамандығынан зардап тартып, сол жасаған қиянаты үшiн зауалға ұшырауға тиiс. Бiрақ кiлең олай бола бермейдi ғой. Көп-көп адам өзi жасаған жамандықтың зардабын да тартпай, өзi жасаған қиянаттың зауалына да ұшырамай шайқап iшiп, шалқақ басып жүрiп жатқан жоқ па? Солай бола тұра, сол әлгi сауалды өзiңе-өзiң қайта-қайта қоюмен боласың: жамандық пен қиянаттың түпкi мақсаты не?

Бұл сауал төңiрегiнде де Жұмекен Нәжiмеденов әбден бас қатырып, әбден сана сарсылтса керек. Ақынның айтуынша:

Жамандықты жасайды екен адамдар

Жақсылар тек тартады екен азабын.

Яғни, жамандық атаулы жақсыларды азапқа салу үшiн жасалынады. Дәл осы жерде ақынға айтылар қарсы уәжiң жоқ. Өйткенi дүниенi ту-талақай етiп, айнала тiршiлiктiң астаң-кестеңiн шығарып жiберетiн жамандықтың азабын тартып, мазағына ұшырап жататындар, өзiмiз күнде көрiп жүргендей, сол жақсылар ғой.

Дүние қандай әдiлетсiз, қандай аяр! Әйтпесе, «иегiмен құдық қазып ептiлер, түйе байғұс оймақтан су iшпес» едi ғой.

Сауалдан сауал туады. Осының бәрiне кiм кiнәлi? Сөйтсек, осының бәрiне Бiз Өзiмiз кiнәлi екенбiз. Өйткенi

Тайғанақтап iз секiлдi мұздағы

бiрақ кейде қателестiк бiз-дағы:

тау мен сайдың арасына дес бермей,

төбелердiң өсетiнiн ескермей,

байғыздың да аңсауы бар екенiн,

бұлбұлдың да жемсауы бар екенiн,

ақылдың да ажалы бар екенiн,

бақырдың да базары бар екенiн

ұмыттық бiз,

әдiлеттен үмiт қып,

әдiлеттiң бар екенiн ұмыттық.

Мiне, бар бәле осында: әдiлеттiң бар екенiн ұмытып кете беретiнiмiзде. Әдiлет деген кейiннен келетiн зардап та, зауал да емес. Әдiлет деген өзiмiздiң қолымызда. Осыны елеп-ескермегендiктен де бiз азапқа түсiп, мазаққа ұшыраймыз. Яғни, кiнә өзiмiзде!

Не нәрсенi айтса да, қай тақырыпты қозғаса да қатпар-қатпар боп жатқан арғы астарын қазып, тұңғиық түпкi тереңiне үңiлiп өткен Жұмекен Нәжiмеденов, сенiң де жан-жүрегiңнiң терең түкпiрiнде жатқан сан тарау сауалдар мен сан қилы ойларды оятып алады. Ақын мақсаты осында. Сенi де тебiрентiп, сенi де толқытуында.

* * *

Ақын, ұлттың ұлы ақыны деңгейiне көтерiлуi үшiн, ол сол ұлттың қайғы-қасiретiнiң қанды жасын iшiп, оның бүкiл азабын жан-жүрегiмен көтере бiлуi керек. Қанша ол тынысты, қанша ол қуатты болғанмен, қанша ол образ, теңеу, метафораларыңызды иiрiп алып кеп өлеңге қызмет еткiзiп қойғанмен, ол өлеңдердiң өзегiнде ұлттық рух пен ұлттық мүдде жатпаса, онда ол ұлы ақын бола алмайды. Iрi ақын болуы мүмкiн. Мықты ақын болуы мүмкiн. Бiрақ ол ұлттың ұлы ақыны емес.

Әрине, Жұмекен Нәжiмеденов өмiр сүрген кезеңде майы таусылған шамдай өз-өзiнен өшiп, бойынан нәр кеткен шөптей өз-өзiнен семiп бара жатқан ұлт тағдырын да, оның әлсiз болса да, жүрегiнiң бiр түпкiрiнде жатқан арманды аңсарын да жазу мүмкiн емес едi. Жазғанмен, бәрi бiр жарық көрмес едi. Жарық көрмегенi былай тұрсын, ақынды қоғамның көзiне шыққан сүйелдей етiп құртып тынар едi.

Бiрақ табанға түсiп тапталып жатқан ұлтының тағдырын, оның бүгiнiне бұғау салынып, ертеңiне қылыш сiлтенiп жатқанын күнде көрiп жүрген ақынның көкiрегi қақ айрылып, жан-жүрегi жыламады дейсiң бе?!

Мiне, осы тұста ол «Күй кiтабын» жазды. Күй тiлiнде сөйлеп тұрған ұлтының зары мен шерiн, мұңы мен наласын, қайғы мен қасiретiн өлең тiлiнде сөйлеткiсi келдi. Құрманғазылар заманындағы отарлық тепкi мен Кеңес одағы кезiндегi отарлық астамшылдықтың бiр-бiрiнен түк айырмашылығы жоқ екенiн ұқты. Айырмашылығы – үстерiндегi киiмдерiнiңде. Ол замандағы адамдар үстерiне күпi мен шекпен киiп құл болған, ал бүгiнгi адамдар галстук тағып, костюм киiп құл болып жүр. Бар айырмашылық осы. Ал зорлық – сол зорлық. Қиянат – сол қиянат.

Жұлдыздар тұр суық күлiп,

Суық, жылтыр жанарымен.

Дүние тұр бұйықтырып

Қарауытқан қабағымен.

Жас жапырақ қалады үркiп...

Бiрi үзiлiп түстi шеткi.

Түнгi дала алабұртып

өз-өзiнен ыс-пыс еттi.

Қимыл кiрдi бар алапқа

Көз үйрендi әрең бұған.

Көлеңкелер – қара қатпа

Жүгiредi қараң-құраң.

Бұл қай заманның көрiнiсi. Құрекең заманындағы ма, Кеңес заманындағы ма? Байқасаң, қай заманға салсаң да, сол заманның суретi боп шыға келмей ме? Айырма жоқ. Дәлiрек айтсақ, бұл екi қоғамның да қас-қабағыңның суретi. Яғни ақын Құрманғазы заманын айта отырып, өзi өмiр сүрген қатал қоғамның да қас-қабағының суретiн салған.

Бұл кiтап – азаттық аңсаған ұлттың ой-арманы жайлы, сол жолдағы қиямет-қайым, тар жол, тайғақ кешулерi мен тағдыр-талайымы туралы кiтап.

Бүкiл халық – бұғауда. Ал халық нағыз бiр құдай атқан, екi иiнiнен су кеткен сүмелек сорлы, барып тұрған можантопай бейшара болмаса бұғауға шыдар ма? Егер ол нағыз сорлы, барып тұрған можантопай болса, онда ол халық халық болып аталмас та едi. Онда оның баяғыда-ақ тамыры семiп, баяғыда-ақ жапырағы қурап, құмға түскен iз сияқты тарих желi бiр «үп» еткенде сүртiлiп, iзiм-қайым жоқ боп кетер едi!

Халықты халық қылатын намыс пен жiгер. Ал намысы бар, жiгерi бар халық ешуақытта да қолға түскен бұғауға, аяққа салынған кiсенге шыдамақ емес. Ондай халықтың түптiң түбiнде қайрат көрсетерi, қарсылық көрсетерi хақ. Ондай халықтың қолын шынжырлы бұғау неғұрлым қатты қысқан сайын соғұрлым өшiмдi алам деп өжеттенiп, өзегiңдi жарам деп өршеленiп кетерi сөзсiз. Ондай халық пен ондай халықтан шыққан өршiл перзенттiң «салмаса егер бұғау маған, бұлқынбас ем мұнша қатты» дейтiнi сондықтан. Қолына бұғау түсiп өжеттене өршеленiп кеткен ол жанның рухы тiптi асқақ, аса тәкаппар. Бұғауда жатып-ақ ықтырып сөйлейдi.

Бұлқынбасам қаттырақ – мүшем де ұйып барады.

Ханға бермес қолымды – кiсен қиып барады.

Жылау салса жаныма – торыққаны деп түсiн,

бұғау салса қолыма – қорыққаны деп түсiн.

Бiрақ ол қанша асқақ, қанша тәкаппар болса да, тiптi өз басы бұғаудан құтылса да, ол бұғауды бәрi бiр басқа бiр мұңдасы, басқа бiр қандасы киетiнiн сезедi. Соған қорланды, соған күйiнедi. «Менен қалса шынжырды бұл, басқа бiреу киер келiп» дейдi ол түрме күзетшiсiне. Осы сөздердi қан жылап айта тұрып, ол бiрақ сонда да өз биiгiнен түспейдi, төмендемейдi. Сол тәкаппар қалпы: «сен ғой менi мүсiркейсiң, ал, мен сенi аяп тұрмын» дейдi. Кейiпкер кесек турап, iрi сөйлеп тұр. Нағыз кескектi ердiң сойы.

Ол, мiне, түрмеден қашты. Бiрақ ол сонысымен азаттық ала қойды ма? Басы бостан болды ма? Жоқ, әлде, ол түрмеден қашқанда елi мен жерi iшкенi алдында, iшпегенi артында қалып, арқасын кеңге салып арқа-жарқа боп жатыр ма?! Жоқ, тағы да жоқ! Өйткенi, «күйшi қашты мазағынан түрменiң, азабына бүкiл байтақ елiнiң». Ол ендi бүкiл байтақ елiнiң азабына келiп кiрдi. Ол азап күйшi үшiн түрменiң мазағынан да ауыр. Өйткенi азап бұғауы түрме бұғауынан да қатерлi. Түрмедегi мазақ бұғауы қолын қысса, елдегi азап бұғауы жанын қысады. Елiм деп еңiреген ер үшiн одан өткен ауыр қасiрет бар ма?!

Бiрақ перзент бойындағы бұрқақ тасқын, бұла рух тiзе бүгiп жасып, мойын ұсынып мойып қалмайды. Өйткенi халық қасiретiнiң отына қақталып, халық қайғысының көз жасына суғарылған қайратты жiгер мен айбатты намыс семсерi бұрынғыдан да шалт суырылып, бұрынғыдан да қатты сермелмек. Ондай тұста «қанды желiк» боп халық көтерiлмек...

Сарнады-ай кеп дала сонда,

Құм да оянып аунады ақыр,

Қызды найза алақанда.

Ер тiл қатты жауға батыл:

«Қайт, қайт, қайт, қайт!»

Дауыл, дауыл!.. Ағала шаң...

Жалба-жұлба көрiндi иық.

Қолдар жүрдi жағада сан

Ел тiл қатты кегiн жиып:

«Қайт, қайт, қайт, қайт!»

Бұл жолдар бейнебiр бүкiл халық болып «қайт, қайт, қайт, қайт!» деп ел iшiнен, жер үстiнен қара бәленi аластап тұрғандай соншалықты қаһарлы естiледi.

Халық бойында осыншалық ашу-ызаны, осынша жiгер мен намысты тудырып отырған не? Зорлық-зомбылық. Тiзе батыру. Саған жан деп емес, мал жеп қарау. Отырсаң опақсың, тұрсаң сопақсың деп қорлау. Алдына сап емпеңдетiп айдап, елпiлдетiп жүргiзiп қою. Оған кiм көнбек?! Сондықтан да «ол асау болмас едi – болмасына қойды ма?» Егер сенiң ашу-ызаң атқақтап, намыс-жiгерiң жарқылдап тұрса, сол үстем өкiрем өркөкiректiк те қанша қорланып қоқиланып қоқаңдағанмен күндердiң күнiнде аяғын тартады екен. Сондықтан да сол өпiрем өктемдiк күйшiнi суға да, отқа да салып азаптаса да бәрi бiр оның сағын сындыра алмапты. Өктемдiктiң де амалы таусылып, айласы бiткендей дағдарып қалғандай болыпты. Яғни, үстем өктемдiк «Қор етпейiн деген жоқ, қорқыта алмай қор болыпты».

Бұл «Күй кiтабында», негiзiнен жалды Құрманғазы күйлерi арқылы азаттық аңсаған халықтың жiгерi мен намысы, қайғы-қасiреттен қабырғасы қақырап сөгiлiп жүрсе де келсең кел деп бiлек сыбанып, бел буып шыға келетiн елдiң өршiл рухы жырланса, ал «Жаңғырық» толғауында тағы бiр азаттық күрескерi Махамбет батырдың басын алған тұстағы опасыздық пен сатқындық өзек болған. Бұл да қасiрет. Ұлт қасiретi!

Ол кез – ұлы даланың Исатайынан айырылып, Махамбеттiң жалғыз қалған кезi. Бiрақ патша үкiметiнiң итаршылары үшiн Махамбет батырдың жалғыз қалғанының өзi қатер, қауiп. Махамбеттiң бұл жалғанда көзi тiрi тұрғанда, сөзi тiрi тұрғанда зорлықтың шоқпарын, зомбылықтың сойылын көтергендер төсегiнде тыныш ұйықтап, төрiнде алаңсыз ас iше алмақ емес. Сондықтан оның көзiн де, сөзiн де құрту керек!

... Иен далада жалғыз отырған үйге бiр топ адам сау етiп аттан түсе-түсе қалысты. Алдарқатып отырып айласын асырып ақын басын, сабағынан үзiлген қарбыздай домалатып, кесiп алып кеттi. Өз қандастары, өз бауырластары. Бұдан өткен сатқындық, бұдан өткен опасыздық бола ма?! Жоқ, дейсiң, әрине! Бiрақ одан да өткен опасыздық, одан да өткен сатқындық болады екен. Инемен шабақтағандай жаның түршiгедi, кездiкпен тiлшелегендей жүрегiңнен сора-сора қан ағады.

Ол сорақы сатқындық пен ол нәлетi опасыздық ақын басын сұлтанның алдына домалатып тастай салған сәттен басталады. Ақын басын алып келген қанды қол қарақшы топ, ендi бiрiмен бiрi ерегiсiп,Махамбеттiң басын мен шаптым, жоқ, сен шапқан жоқсың, мен шаптым деп сұмдық масқара айтысқа түседi. Сонда не үшiн дейсiз ғой. Сұлтанның көзiне түсiп абыройын асыру үшiн, ақын басына төленетiн екi мың сом үшiн. Неткен масқара бейшаралық! Бәлкiм, тарихи факт бұлай сөйлемейтiн шығар. Мүлде олай болмаған шығар. Бiрақ рухани фактор бар емес пе?! Махамбет заманын былай қойғанда күнi кеше, Кеңес заманында ғана сол сатқындық пен опасыздық талай-талай арыстарымыздың басын саудаға салып, ақырында оларды аттырып, астырып, қалғандарын көздерiнен тiзiп тұрып итжеккенге айдатып жiберген жоқ па?! Ал рухани фактор арғы-бергiнi түгел жинақтап, оларды қорытып сөйлеуге әбден құқылы.

Сонымен не болды дейсiз ғой.

Талас қызып жатты:

Өлексеге түсетiн қарға құсап қалбақтап:

– Уа, сұлтаным, мен – дедi

бiреу ұшып алға аттап.

– Жоқ, мен! – дедi бiр сымпыс екi бұтын иректеп

Қылыш шабуға үйренген жiгiт едiм үйде ептеп.

– Жоқ, ол емес мен! – шолақ адам бiр мыртық, –

Қоя алмадым елiмдi «бiр тентекке» бүлдiртiп.

– Семсерiмдi бiраздан сынай алмай жүр едiм, –

ақ семсердi – бiрi айтты – өңменнен тiредiм.

Сол-ақ екен, шолақ топ қаруларын серместi,

Қамшылары шошаңдап,

«Мен, мен» дестi, «мен» дестi.

Мұны ендi сатқындықтан да өткен сатқындық, опасыздықтан да өткен опасыздық демей, ендi не дерсiң?! Бұл, ендi, ұлттық трагедия!

Жұмекен Нәжiмеденов бетiн тiлiп жiберсең де қан шықпайтын кiсәпiрлiктер мен адам етiн тiрiдей жейтiн кәззаптықтарды көрсетуде көп-көп ақындардан оқшау тұр дей аламыз. Бұл да сол адам табиғатының тереңде жатқан қалың қыртыс-қатпарларына үңiле бiлуден.

Бұл жерде бiр айта кетер нәрсе, адам бойындағы қыртыс-қатпарлар орасан зор қарсылыққа ие. Ол қарсылықты жеңу үшiн орасан қуат керек. Жұмекен Нәжiмеденов сондай қуатқа ие ақын едi.

* * *

Менiң ойымша, дәл Жұмекен Нәжiмеденовтей еңбекқор ақын, өзiн өзi азапқа салып қойып жұмыс iстеген ақын жоқтың қасы. Бар. Бiрақ сирек. Ол тiптi екiншi рет инфаркт алып, өмiрi қыл үстiнде тұрғанда да, қолынан қаламын тастамай, алдынан қағазын жинамай өттi. Жанкештiлiкпен жұмыс iстедi... Сұмдық асықты. Бейнебiр ерте кететiнiн сезгендей...

Жұмекен ағаның «Тез, тез!» деп аталатын сюжеттi бiр өлеңi бар. Бiр күнi оны кәрi әкесi, яғни атасы шақырып алып «көршi халсыз жатыр», «тез, тез барып Қошалақтан дәрi әкел» деп жұмсайды. Содан ол балағын түрiп жiберiп, Қошалақты бетке алып жүгiрiп алып жөнеледi. Жалаңаяқ табанына тiкен мен шөңге кiргенiне де қарамайды. Өйткенi «көршi халсыз жатыр». Соны құтқару керек. Ол көршiнiң тағдыры мұның жүгiргенiне тiрелiп тұр. Қошалақтағы дәрiгер де оған дәрi берiп жатып «тез, тез жет» деп асықтырады. Ол тағы да аяғы аяғына тимей зымырап алып жөнеледi. Әйтеуiр ол өлдiм-талдым дегенде ауылға ымырт үйiрiле жетедi-ау. Бiрақ алдынан шыққан кәрi әкесi оны «кешiктiң ғой, ұлым» деген сөзбен қарсы алады. Баланың меселi қайтып, көңiлi су сепкендей басылып қалады, кiнәсi жоқ болса да, өз мiндетiн адал атқарып шықса да, ол өзiн айыптыдай сезiнедi...

Кейiннен, ес жиып есейген соң да, ақынның ел алдындағы атқарар парызы мен мiндетi, көтерер жауапкершiлiгi сол қалпында қалған. Сондықтан да:

Парыз десе атан-түйе тәрiздi ек,

Менде ғана қалған-сынды бар iзгi от:

Әлi-әлi әлдекiмге, асығыс

Шығатұғын секiлдiмiн дәрi iздеп.

Өтелмеген бiр парызым бар анық:

Табан тесiп,

сирағымды жара ғып,

әлдекiмге мен, әйтеуiр,

алқынып

келе жатқан сықылдымын дәрi алып.

Өйткенi,

Әлi менi күтiп жатқан тәрiздi

екi дүние ортасында әлдекiм.

Ол бейнебiр адамды қатыгездiк құрсауынан, ажал тұзағынан құтқарам деп, адам жанына дендеп кiрiп алған дертке дауа iздеп асығып жүрiп, бұл дүниеден өзi де асығыс кетiп қалғандай...

ШАМЫРҚАНҒАН НАМЫСТАН АСҚАҚ РУХ ТУАДЫ

Ой орманы

Ия, балалар әдебиетінде біршама уақыт өнімді де өрісті жұмыс істеп, үлкен поэзия есігін именбей ашқан кешегі Қадыр Мырзалиевтің, бүгінгі Қадыр Мырза Әлидің алғашқы жыр кітабы дәл осылай аталады: “Ой орманы”. Осы алғашқы жыр кітабының жалқы атауы—бара- бара , жылдар өте келе оның бүкіл щығармашылығын қамтитын жалпы атауға айналатынын жас ақын ол кезде білді ме, білмеді ме, бізге ол жағы беймәлім. Бізге мәлімі, ел арасында аса беделді, өте қадірлі, Қазақстанның ұшы- қиыры жоқ кең даласы аудиториясына айналып кеткен ақынның кез- келген оқырманынан Қадыр Мырза Әлидің ең басты ерекшелігі неде? деп сұрасаңыз , сөз жоқ, олар ешқандай кідіріп- күмілжіместен Ой дер еді.Ой! Ой! Ой! Түбі терең, ауқымы кең, дүмі мықты ұғым. Ия, Қадыр Мырза Әли—ой орманы. Бүгінде бұл атау оның бүкіл шығармашылық әлемінің—төлқұжаты.

Әрине, ол ой орманы– өз- өзіне тұншығып, тұнжырап, өз уайымы мен мұңын ғана бойына жинап, тылсым мінезбен мүлгіп тұратын ой орманы емес. Ол ой орманы—бірде самал жүгіріп өтсе тұла бойына жан кіріп жапырақ- алақандарымен қол соғып тұратын, бірде аспан астын желкендей керіп, жер үстін астаң- кестең етіп соғатын сұрапыл дауылдай гуілдеп, уілдеп, шулап- улап алағай да бұлағай боп жататын, бірде ми қайнатар аптаптан еңсесі түсіп, енді бірде төбесінен алау- далау боп күркіреп жөңкілген қара бұлттар лақтырған жасыннан қып- қызыл өрт құшағында қалатын, драмасы да, трагедиясы да көп, қойны толы құпия, түбі көрінбес тылсым Ой Орманы.

Менің, дәл қазір, тағы да тыңнан түрен салған, бізге бұрын- соңды белгісіз боп келген жаңа өрістерді—ендіктер мен бойлықтарды ашқан, әдебиетке тосын мән мен мазмұнды алып келген атыңнан айналайын Алпысыншы Жылдар ойыма оралып тұр. Сол жылдары республикамыздың түкпір- түкпірінен келген, Үркердей ұйысқан бір шоғыр талант қалыпты жолмен жүре- жүре әбден ығыры шығып, мүлде қалғып- мүлгіп кеткен рухани әлемімізді дүр сілкіндіріп жіберіп еді- ау. Солардың тепсе темір үзетін қуатты тегеурінінен ойымыз бен бойымызды құрсаудай қысып жатқан қасаң схемалар қарс- қарс айырылып , әбден тұяқкешті боп ақжем, ақшаңдақ таптаурынға айналған стреотиптер күн жеген тозған шүберектей дар- дар етіп жыртылып жатты. Әдебиетіміздің маңдайына бір-бір жұлдыз боп қадалған сол тегеурінді таланттардың қақ ортасында, сөз жоқ, Қадыр Мырза Әли тұрды.

Оның “Ой орманы” баспасөз беттерінде топ- топ болып жариялана бастағанда біз әлі елде болатынбыз. Несін жасырамыз, ол өлеңдер шыққан бойда- ақ, өлі тыныштықта оқыс дауыс естілгендей жұрттың бәрін өзіне жалт қаратты. Елде жүрген өзім куәмін, жұрттың бәрі де, жасы да, жасамысы да, көптен хабар- ошарсыз кеткен ең бір ет жақын туысын, сүйектес ағайынын көргендей жапа- тармағай бас салды... Сол тұста халық бойында поэзияға деген құштарлықтың оянғанын айта кеткен ләзім.

Түйіп, түйіндеп сөйлер болсақ, ол жылдар оқырман қауымның жалпы әдебиетке, соның ішінде өлеңге деген ынта- ықыласының бетбұрыс жылдары болды. Ал сол үрдіске Қадыр Мырза Әлидің үлкен құрметке лайық үлес қосқанын ешкім де, тіпті қашан көрсең де ішін қызғаныштың қызыл иті талап жататын қызғаншақ та жоққа шығара алмас еді...

Сол жылдарды аса бір ылтипатпен есіне алған Қадекеңнің мынандай бір әңгімесі құлағымда қалыпты. “Мен, өзің білесің, әдебиеттегі жолымды балалар поэзиясынан бастадым ғой. Мен онда таза, адал жұмыс істедім деп білем. Мұны біреу біледі, біреу білмейді, сол кезде- ақ мен үлкендерге бағыштаған өлеңдер жазып жүргем- ді. Бірақ неге екенін білмеймін , ұзақ уақыт бойы еш жер баспай қойды. Сонда да жазуды бір пәске де тоқтатқам жоқ. Жұмыс істей бердім. Жұмекеннің бір жинағы жарық көріп қойған. Оларды қатты қызығып, құмарта оқығам- ды... Күндердің күнінде менің де өлеңдерімнің күні туып, жолы болды. Баспасөздерде жаппай жариялана бастады... Сонда сен мені не ойлады дейсің ғой. Жарияланып жатқан бұл өлеңдерге Жұмекен қалай қарар екен деп ойладым. Құдайлық шыным!” Қадыр ақынның бұл сөздерінен кейіннен қазақтың ұлы ақыны деңгейіне көтерілген әрі замандасы, әрі досы Жұмекен Нәжімеденовке деген құрметпен бірге , оның бойында үміт пен күдіктің де арпалысып жатқанын көреміз. Ақыры күдік қалды, үміт озды.

Көп ұзамай “Ой орманы” жеке кітап боп шықты. Ол кітап шыққан бойда- ақ қазақ әдебиетіндегі ерек құбылыс болып қабылданды.

Өмір өзі қуарған

Ой дегенің ну орман.

Жолау қауіп оған да

Жоқ емесі жоқ онда.

Құмыр бұлбұл сайраған,

Қасқыры тіс қайраған,

Қарсақтары зорыққан,

Қояндары қорыққан,

Жолбарысы шабынған,

Жыландары жабылған,

Аюлары із кескен,

Арыстан да кездескен...

Ой деген де ну орман,

Талай бастар қуарған.

Ақын “ә” деп үлкен әдебиеттің биік табалдырығын аттағаннан- ақ осындай қатерлі де қауіпті өмірдің ой орманына енген- ді. Алдында қандай қатер мен қауіптің күтіп тұрғанын, ол әлем ешуқытта да бойкүйездікті де, салғырттықты да ешқашан кешірмейтінін әбден біліп, бойына бар қайрат күшін, қажыр- қуатын жинап, бүкіл тағдыры мен ғұмырын кепілдікке қойған- дай, соған басын тіккендей боп қадам басты... Бір сөзбен айтқанда ақын Өлең әлеміне білек сыбанып, бел буып, тас түйін боп кірді. Боласың немесе бордай тозасың... Біздің бұл сөздерімізге оның одан кейінгі бүкіл ғұмыры куә бола алады.

Несін айтасың, оның ол кезде белдегі бес қаруы да сақадай- сай еді. Қайралған. Піскен. Жетілген. Үлкен дайындық мектебінен, мектебінен емес- ау университетінен өткен. Төл әдебиеті мен әлем әдебиетінің қайнар көздерінен мейірі қанғанша сусындап, отқа бір қақталып, суға бір түсіп, төс пен балғаға тапталып суғарылған-ды. Содан да ол бірден-ақ әлде біреулердің үстінен түскен жамау- жамау жадағай, әлде кімдердің қабағының астында қырық иіліп, қырық бүгіліп тұратын жалбақай сөздердің бәрін сыпырып, сілкіп тастап, қынаптан суырылған қылыштай жалт- жұлт еткен немесе адырнаны аңыратып ұшатын қозыжауырын жебедей шымыр да ұшқыр сөздермен жұмыс істеді. Тосын метафоралар мен метонимия, астарлы аллегориялар мен асқақ гиперболалар, өзгеше образдар мен теңеулер дүниеге келді.

Ең алдымен ақын өзінің туған жерінің, туған даласының мерейін көтеріп, мәртебесін биіктетті.

Уа, дала! Сен болмасаң гүл шығар ма ед?

Ат мініп, көкпар тартып құлшынар ма ек!

Құдайда храм болса , ойлаймын мен

Ол—мына шетсіз- шексіз сен шығар деп.

Жаз болса сағым атты ағыс басып,

Жатады көл- көсір боп табыс тасып.

Ол дағы сенің арқаң, жақындасса,

Көкжиек көкжиекпен туыстасып.

Уа , далам! Кеңдігіңе тамсандым көп,

Айта алман бәрін жазып тауса алдым деп.

Сен– алып пластинка дөңгеленген

Инең боп тұрады ылғи ән салғым кеп.

Еріксіз “па, шіркін” дейсің! Тіпті қаншама жылдардан кейін қайта оқысаң да!

Жаңа сөз, жаңа сурет дегеніңіз осы ғой. Ал жаңа сөз, жаңа сурет ешуақытта көнермейді. Ақын алып далаға өз заманының, өз уақытының көзімен қарай білген. Құлазып жатқан, меңіреу мылқау далаға бірер жолмен- ақ жан кіргізіп жіберген. Осы өлеңді оқып біткен бойда-ақ, сенің де пластинка секілді дөңгеленген алып дала төсінде ине құсап ән салып кеткің келеді. Мұндай сөз- суретті тек дала стихиясын бар болмыс- бітімімен, бүкіл табиғатымен барынша терең сезіне білген адам ғана сала алса керек. Бұл жерде айта кетер бір нәрсе, егер сенің сөзбен салған суретің бостектілеу, шикілеу, бір қайнауы ішінде болса, онда ол суретті күні ертең- ақ біреуі бір тартып, екіншісі екі тартып жұлма- жұлмасын, түте- түтесін шығарар еді. Ал мына сияқты пісуі әбден қанған, бояуы сіңген суретті ешкім де әрі тарт та бері тарт ете алмайды, оның өңін жүз рет аударса да басқаша бере алмайды. Өйткені ақын бұл суретті жұла да, түте де алмайтындай етіп тасқа қашап сіңіріп жіберген. Сондықтан да ол тек Қадыр Мырза Әли ғана салған даланың кескін- келбеті боп қалады.!

Ақын сол бір кезеңдегі өлеңдерінде туған жер, өскен өлкенің келісті көркем бейнесін көз алдыңа келтіретін тұтас бір галереяны дүниеге келтірді. “Төрт түліктің нанындай төрт бұрыш маялар”, “Теңге күн алып ыстық табадағы Тоң майдай жылжып еріп бара жатқан”, “Ақ сағым ағаштарды көтеріп ап Аяғын жерге екі елі тигізбейді’, “Әр тұста жол күзеткен теректердің Шаң басқан жолаушыдай иықтарын”, “Жағалай жатқан бұлт түте- түте Жатқандай киіз басып байтақ аспан”... Тізсең, тізіле береді, тізіле береді. Кейде, қыза-қыза келгенде, кей өлеңдерін, үзіп- жұлмай, тұтастай көшіргің кеп кетеді. Өйткені пейзаждық көрмеге келгендей тұнып тұрған сурет, бірінен бірі асып түсетін, көз жауын алатын тең- тең теңеулер, тәтті сорғандай таңдайыңды тақылдатып тамсандырар метафоралар мен образдар...

Сөйтсек, оқыған жұрттың бәрін таңғалдырып тәнті еткен ол суреттер мен теңеулер, ол метафоралар мен образдардың өзі алда жазылар үлкен істің увертюрасы, алғышарттары ғана болып шықты. Біздің соншалықты құлай жығылып, қол соғып ризашылық білдірген бұл өлеңдеріміз ұлт бойына қуатты да қайратты биік рух құйып жіберген өлмес- өшпес ұлы шығарма—“Дала дидарына” дайындық қана екен. Ия, сол жылдары ақынның Далаға деген ұлы махаббатынан туған “Дала дидары” кітабы қалың қазақтың шетсіз- шексіз сүйіспеншілігіне ие болып еді. Ең бастысы, қазақ рухының атойлап оянуына өлшеусіз олжа салып еді! Көп- көп қазақ сол кітап арқылы өзінің кім екенін біліп, өзін енді танып еді. Ол кітаптағы небір астарлы ойлар мен адуынды ағысты иірімдер қаншама уақыт бойы бұғып, бүгежектеп келген халықты, орман үстінен дауыл өткендей дүр сілкіндіріп, жан дүниесін астаң- кестең еткендей болып еді.

Қыл бұғаудың жылқыны

Қинайтыны рас-ау,

Бұғалықта бұлқынып

Бебеу қағып тұр асау,–

деп басталатын “Асау” өлеңін қараңызшы. Одан әрі:

Жәудіреген нұр көзде

Жалтылдайды жас шығып,

Қарғып мінді бір кезде

Қайратына жас жігіт.

Асау арда қызынған

Ай, шап келіп,

Шап келіп!

Екі езуі қызыл қан

Тұла бойы ақ көбік.

Келді басып ақырын,

Шықпаған тек жаны бар.

Еркіндіктің қадірін

Ұққан шығар жануар.

Құдай- ау, бұл өлең сонау бір замандарда ұшы- қиыры жоқ алып кеңістікті емін- еркін жайлаған, енді бүгін азат асаулығынан да, жал- құйрығы желмен желбіреген тарпаңдығынан да айрылып қалған қайран қазақтың тағдыры ғой. Бұл өлеңнен санасында иненің жасуындай сәулесі бар қазақ алдымен өзін көреді ғой. Көреді де, сол сәтте мұқалып қалған намысы сол сәтте қайтадан қайралып, қайтадан жасындай жарқылдап, құм басып қалған жігері құйындай түтеп шыға келмей ме?! Өлең астарын аударып-төңкеріп оқи алатын жанның бәрі сондай күйге түсері сөзсіз. Қадыр Мырза Әли Көне заман көріністері арқылы мойнына отарлық қамытын киген кешегі кеңес тұсындағы қазақтың рухын осындай астарлы әдіс- тәсілдермен оятуға күш салып еді. Оның, тіпті “Бесік жырының” өзінде қаншама зіл- батпан мұңмен бірге, айласы таусылған амалсыздық пен шарасы таусылған шарасыздық жатыр десеңізші!

Бөлетіндей пәршелеп.

Біз құдайға не қылдық?

Жетіспейтін нәрсе көп,

Соның бірі– әділдік.

Әлди, бөпем, әлди- ай!

Ханыңда ес жоқ дейді,

Халық қайтіп сенеді?

Шындық болса өтпейді

Қымбат қой ол себебі.

Әлди, бөпем, әлди- ай.

Бұл жолдарда көне заманның ғана емес, кешегі күннің де, бүгінгі күннің де сай- сүйекті сырқыратар қасіреті жатыр ғой. Өйткені бұл қазақ қай уақытта әділдіктің билік құрып, шындықтың үстемдік еткенін көріп еді? Қай уақытта? Қашан көрсең де кілең бір жат жұрттықтар, кілең бір көлденең көк аттылар қолындағысын қағып ап, аузындағысын жырып ап, онысымен қоймай, “көке”, “жәке” деп тұрсаң да ағаш атқа теріс мінгізіп, қит етсе болды қылтадан қиып жіберіп, отырса опақ, тұрса сопақ етіп келе жатқан жоқ па?! Тағы да ол жауыздықтың бәрін қазаққа қазақтың қолымен жасайды. Сөйтіп қиянат соңынан қиянат, қысастық соңынан қысастық кіреді. Сондықтан да мына өмір “біреулерге– кең дала, біреулерге—түрмедей”.

Ұлттық рух дегеніңіз “мен, мен” деп кеудені дүңкілдетіп соға бергеннен гөрі ең бір жанды жеріңе, ең бір осал тұсыңа тиген кезде қурап, кеуіп қалған кеудеге от тигендей бұрқ ете түсетіні сөзсіз.

Төрт түлік төліңді

Түгелдей жалмаған.

Жұтың да

Елімді

Оята алмаған.

Көңілді қалаңды





Күйедей жалмаған

Жауың да

Даламды

Оята алмаған.

Қаперсіз, салғырт халқың үшін қаның қайнайды, жаның күйзеледі. Мойнын ішіне тыққан, сен тимесең, мен тимен бадырақ көз деген неткен марғаулық бұл. Бірде іштей егіліп, енді бірде шарт сынардай боп кіжініп, қынжыласың. Сол бір заманда (қазір де!) eлің мен далаңның қаншама зорлық пен зомбылықты, қаншама қорлық пен зобалаңды басынан өткізе тұра, қалың ұйқыдан оянбайтынына, қайрат көрсетпейтініне бір суып, бір ысисың. Солай бола тұра, осындай жан арпалысынан кейін, бәрі бір сенің тұла бойыңнан намысты рух оянып келе жатады. Ал жан күйзелісі мен жан арпалысына тамыр сап өскен рух, мақтан мен мадақтан өсіп шыққан рухтан гөрі әлдеқайда баянды, әлдеқайда қуатты. Әрине, ақын әлгі өлеңін

Қалғыған қалыпты

Қимай ел жатты ғой.

Ұйқысы алыптың

Қашан да қатты ғой,–

деп аяқтап, өзін де, жұртты да жұбатпақ болады. Енді қайтсін?! Бұдан басқа амалы бар ма?! Сөйте тұра ақын

Төгілген қан мен теріміз,

Туыстың біз де еріміз.

Білгіңіз келсе қазақты

Тегіне тиіп көріңіз,–

деген кезінде сіздің күңгірт жаныңыз от жаққандай жарқырап қоя береді. Шатырлап сөгіліп кетердей шамырқанып тұрған намысыңыз бұрынғыдан да қайраттанып, бұрынғыдан да айбаттанып шыға келеді. “Ия, біз осындаймыз” деп салбыраған басың көтеріліп, басылған кеудең керіліп бара жатады...

Шын ақын қай заманды жазса да, ең алдымен ол бүгінді жазады. Өткен күн арқылы бүгінді көрсетеді. Ал бүгіннің ақыны бола білген ақын, сөз жоқ, ертеңнің де ақыны.

Қадыр Мырза Әлидің кеудесіне ұлттық рух о бастан- ақ ұя салған. Қаны да, жаны да ұлт деп сөйлеп тұратын нағыз ұлтшыл ақын. Оның қай кітабын ашып қалсаңыз да сол ұлттық рух, сол ұлттық болмыс тайға таңба басқандай боп алдыңыздан андыздап шыға келеді. Тағы да ол ұлттық болмысты жадағай, жалаң қарастырмайды. Топырағын танып, тамырын тауып сөйлейді. Бір кереметі, ол оны кез келген жерде кездестіре қояды. Ойы—ұшқыр, көзі—көреген.

Ерлік иісі шығады ер- тоқымнан,

Тарих иісі шығады шаңырақтан.

Әдемі- ақ! Осылай екеніне ешқандай күмәніңіз қалмайды. Бұл сөздерден кейін- ақ сіз қандай бір болмасын көне заттарға өзгеше көзбен қарай бастайсыз. Олай етпеске тіпті де әддің жоқ.

Қарап отырсам, Қадыр Мырза Әли өзі өскен, барынша өнімді жұмыс істеген, қазаққа кесірі мен кесапатын көп тигізген кеңес заманына деген ашынған ашу- ызасын, оның зұлым да сұрқия бейнесін тарихи тақырыптар арқылы қотара қопарып көрсетіпті. Қайтсін, басқа амалы жоқ қой. Дәл солай етуді мақсат етуді мақсат еткендіктен де сен сол өлеңдерден қиян алыста қалған өткен заманды, кешегі кеңес кезеңін ғана емес, бүгіннің кескін- келбетін де жазбай танисыз.

Куә- тарих мұны анық білдіреді.

Қалған өмір олардан тұлдыр еді.

Адам болсам дегендер емес

Бәрін

Құдай болсам дегендер бүлдіреді.

Бұл көне заман бейнесі ме, кешегі кеңес заманының бейнесі ме, жоқ әлде, бүгінгі заман бейнесі ме? Турасын айтсақ, бәрінің де бейнесі. Жинақталған образ. Біреу кеп түсіндірмей- ақ оны өзің танып, біліп, көріп тұрасың.

Дәл осы жерде, бір айта кетер мәселе, бүкіл шығармашылық ғұмыры кеңес заманында өтсе де Қадыр Мырза Әли еш уақта да кеңес заманының, яғни Қазақ Совет әдебиетінің ақыны болған емес. Ол үлкен әріптермен ойып жазылатын Қазақ Ақыны болды.

Қайталап айтамыз, ол қазақ ұлтының рухын оятып, оны көтеруге өлшеусіз үлес қосты. Ал рух табиғатын, оның болмыс- бітімін тұтастай танып- білу мүмкін емес. Ол керек десеңіз стихиялық құбылыс.

... Осы жерде менің ойыма жақында ғана телевидениеде болып өткен бір пікір талас түсіп отыр.Тақырыбы—қазақ ұлтының рухы оянды ма? Ондай пікір таласта, әдетте әркім өзінің шама- шарқы жеткенше, өзінің ой- өрісі деңгейінде, әңгіме айтады ғой. Біреу олай айтады, біреу былай айтады. Әрине, біреуін қабылдайсың, біреуін қабылдай алмайсың. Бірақ сайып келгенде бәрінің ниеті дұрыс. Әйтеуір болсын деген әңгіме айтады. Дей тұрғанмен мен бір жігіттің сөзіне қатты шамданып қалдым. Ол жігіт рухты ғылыми жүйеге түсіріп, сол арқылы танып- білуіміз керек деген сияқты қисынсыз сөз айтты.

Апыр- ау, рухты қалай ғылыми жүйеге түсірмексіз. Елі мен жерін қорғап атқа қонған Қабанбай мен Бөгенбайлардың, Райымбек пен Наурызбайлардың, Кенесары мен Сырымдардың, Исатай мен Махамбеттердің ерлік рухтарын қалай түсіндіріп бермексің. Тарихын, ерлікке толы баяндарын айтып беруге болар. Ал рухын қандай анықтамаға сиғызбақсың. Рух—рух! Ол сенің бойыңа туған жердің топырағының қызуынан, аптабы мен аязынан, туған еліңнің мейірімі мен қайырымынан, тіпті қатал мінезінен, ана сүтінен, бесік жырынан, дәстүрі мен салтынан, тәрбиесі мен тәлімінен, тағы да басқа, бәрін қамту мүмкін емес, толып жатқан компоненттерден құралады. Мына жерде рух бар, мына женде рух жоқ деп қалай түсіндіріп бере алмақсың. Рухқа ешқандай дипломның да, ғылыми атақтың да қажеті жоқ.

Нақтылы түсіндіріп беруі қиын абстракталы ұғым бола тұра, ол, сөз жоқ, ең алдымен, халық тағдырынан өсіп шығады. Халық тағдырының ащысын да,тұщысын да, қайғысын да, қуанышын да, қасиетін де, қасіретін де, ашу- ызасын да, мейірім- қайырымын да... бойына жинаған рух– әруақта асқақ, әруақта биік. Қадыр Мырза Әли туған халқының бойындағы осындай асыл қасиеттерді болмыс- бітіміне барынша молынан жинаған ақын. Ол қандай бір тақырыпты жазса да , сенің жаныңды күнде жеп, миыңды күнде шағатын, бірақ сен айта алмай жүрген сөзді тап басып, дәл төбеңнен түсіріп айтады.Айтқанда да,– айызыңды қандырып,– шегедей қағып, қазықтай қадап айтады. Мәселен, ақынның Мұхтар Әуезов қазасына арналған өлеңінен үзінді оқып көрейікші.

Құпия қару асынған

Ауруға мұндай көп өкпең.

Өрілді оның басында

Халықтың өзі венок боп.

Кеудесін жаншып тас батқан

Көшелер жатты шаңытпай.

Тұп- тура тартқан асфальт та

Түнерген қара табыттай.

Көр болғыр көзге жас алмай,

Жас алмай қалар қай кісі?!

Үлкен бе елдің қашаннан,

Кішкене жұрттың қайғысы.

М. Әуезовты ақырғы сапарға шығарып салып тұрған ақын күйзелісімен бірге, бұл өлеңнің айтар ойының ауқымы өте кең, аса терең. Шынында байқап, бажайлап, өткен- кеткен мен айнала дүниеге ой жүгіртіп қарасаңыз кішкене жұрттың қайғысы қашанда үлкен ғой. Тіпті айнала дүниені былай қойып, зерде танымыңызбен, сана түйсігіңізбен, сана сәулесімен, ой көзіңізбен қатпар- қатпар боп жатқан өз тарихыңыздың ғана қыртыс- қыртысын ақтарып, арғы астарын аударып көріңізші. Халқыңның бұлтты түндей ауыр қайғысы мен қасіреті , сай- сүйегіңді сырқыратар тағдыры тізіліп тұра қалады. Ақын Мұхтар Әуезов қайғысы арқылы—қазақ басынан өткен сұрапыл кезеңдерді мегзеп отыр. Соны бүкіл тамыр-талшығыңмен, бүкіл болмыс- бітіміңмен сезінесің де, сен де түндей қабарып, бордай үгілесің...

Қадыр Мырза Әли шеберлігінің дұрыс мағанасындағы әдіс- айласы да, амалы да көп қырлы, сан түрлі. Бірде басқа бір ой айтатындай боп келе жатып, кенет жалт етіп бұрылып кетіп, сен күтпеген мүлде басқа тұстан шыға келсе, енді бірде (тағы да күтпеген жерден) жарқ етіп алдыңнан шыға келеді. Осы бір жерде айтарын қадап тұрып, шегелеп- ақ айтыпты ғой, енді бұл тақырапқа қайта оралмайтын шығар десең, жоқ, дәл сол тақырыпты сен ойламаған тосын тұсынан өзгеше бір соқталы ой табады. Мұхтар Әуезов қазасына арналған өлеңде кішкене, аз халықтардың қайғысын айтса, ал Расул Ғамзатовқа арнаған өлеңінде сол халықтың перзенті қалай болуы керек деген? сұраққа тіліп түскендей етіп кесімді жауап береді.

Осал болса

Жырыңа

Ел көңілі толмайды.

Аз халықтың ұлына

Ұлы болмай болмайды!

Бұл сөздер ат төбеліндей ғана авар ұлтының өкілі Расул Ғамзатовқа ғана арналған өлең емес, сонымен бірге бізге де, әрбір қазаққа да арналған сөз. Ойланасың. Толғанасың. Өзіңді бұрынғыдан да әрі берік, әрі биік ұстағың келеді. Бейне бір мына тірлікте сен көтерер жауапкершілік жүгі бұдан былай әлдеқайда көбейіп кеткендей. Өз- өзінен тұлғаң зорайып, ойың ұлғайып бара жатады.

Қадыр ақын бір өлеңіндегі ұтқыр ойды екінші, үшінші өлеңдерінде одан әрі ұштап, одан әрі дамытып, одан әрі таратып сөйлеуге қандай ұста! Масақ қалдырмайды- ау, масақ қалдырмайды. Мәселен, сен, М. Әуезов қазасы мен Р. Ғамзатовқа арнаған өлеңдерінен кейін әлгі кіші, аз халықтар тақырыбы осымен ақи- тақи бітті деп ойлайсың ғой. Жоқ, бітпепті. Ақын ол тақырыпты одан сайын індете түсіпті. Сенбесеңіз, тағы да өлең оқиық:

Туған жердің тылсым сырын ұғып көр:

Бұлтын оның бұлт демей түбіт дер.

Қарап тұрып мынау шырқау шыңдарға

Қалай төмен боламыз, ей, жігіттер!

Туған жердің тылсым сырын ұғып көр:

Тұма- бұлақ дариядан үміткер.

Қарап тұрып мынау түпсіз теңізге

Қалай тайыз боламыз, ей, жігіттер!

Туған жердің тылсым сырын ұғып көр:

Теңіз кешіп,

шың басына шығыпты ер.

Көре тұра мына ұлы даланы

Қалай кіші боламыз, ей, жігіттер!

Бұл жолдарды оқығаннан кейін енді сенің жауапкершілігің бұрынғыдан да артып, міндетің бұрынғыдан да ауқымдалып кетті.

Өз ұлтының қадір- қасиетін, болмыс- табиғатын танып білуде, қайғысы мен қасіретін тереңінен қопарып қазып көрсетуде, оның мерейі мен мәртебесін асқақтатуда Қадыр Мырза Әлимен шендесетін ақын, бар болса да, сирек. Әрине, мен бұл жерде, Абай, Махамбет, Мағжан секілді алыптарды айтып отырған жоқпын.

Ешқандай бұлтақтатпай да, жалтақтатпай да шынын айту керек, өзіміз куә болған кездегі кеңес заманында да , бүгінгі таңда да жұрттың аузына ең көп ілінетін ақындар кімдер деген сұрағыңызға үш- төрт ақын аталса, солардың алдымен аталатыны да—Қадыр Мырза Әли. Бүгінде уақытымыз, мүмкіндігіміз жеткенше, шағын отырыстарда да, той-томалақтарда да, ас- садақаларда да, тіпті талас- тартысты жиындарда да , құдайға шүкір, бір кісідей қатысып жүреміз. Соның көбінде дерлік, сөйлеген адамдар Қадыр Мырза Әлидің өлеңдерінен үзінді оқып, мысал келтіріп жатады. Дәлірек айтсақ, ол көзінің тірісінде- ақ, аңызға, фальклорға айналған ақын. Өлеңдерін былай қойғанда, дастарқан басында, сапарларда, алқалы бас қосуларда, кафе- барларда оның айтқан мірдің оғындай өткір сөздері бүкіл Қазақстанды лезде- ақ кезіп кетеді. Көп жұрт оның ақ дегенін алғыстай, қара дегенін қарғыстай көреді. Тіпті оның сөздерін би өкіміндей қабылдайтындар да бар. Мен бұл сөздерді, мақтаудың жөні осы екен деп, қызыл сөздің жетегінде кетіп айтып отырғам жоқ. Шындығын айтып отырмын. Бұл сөзіме дәлел ретінде өз басымнан өткен мынадай бір оқиғаны айта кетейін.

Маңғыстауда жүрген кезім. Қазақстан Жазушылар одағының сондағы кеңесшісімін. Әдебиеттегі атым да әп- әжептәуір шығып қалған кез. Баспасөз беттерінде біздің толқын туралы әңгіме айтылып, тізім тізіле қалса, әйтеуір сол тізімнің ішінен табылам. Алматыдан алыста жүрген адам үшін, ол да әжептәуір демеу... Бір күні “Қазақ әдебиеті” газетінің бетінде Қадыр ағамыздың “Көздің сәулесі мен сөздің әуресі” деп аталатын мен туралы жазылған сын мақаласы жарқ ете түсті. Қол жеткізген жетістігіме аз- кем тоқталыпты. Тіпті талантты, дарынды ақын депті... Ал кемшілік жағыма келгенде терімді іремей сыпырып сойып салыпты. Мені мұқият оқығандығы сонша, кітаптарымдағы терминдердің бірін қалдырмай теріп, тізіп шығыпты. Шынын айту керек, абайсызда қылмыс жасап алғандай, өзімді қоярға жер таппай кеттім. Менің хал- күйімді қойшы... ең қызығына енді келеміз.

Көп ұзамай мені облыстық газеттің партия ұйымының хатшысы, журналистік жұмыстың нағыз еңбекторысы, өзім қатты сыйлайтын (қазір де сыйлаймын), ақжарқын жан Мұқтасын Суханбердиев шақырып жатыр деген хабар келді. Мен сол партия ұйымында есепте тұрам. Ол кезде хатшы шақырып жатыр дегенді елеусіз қалдыруға болмайды. Лезде- ақ жетіп бардым. Байқаймын, ағамның қабағы түнеріңкі. Бір кезде маған көзінің астымен сұстана қарап алды да “Сен осы, Темірхан, не істеп жүрсің?”деді. “Не істеуші ем, тиісті жұмысымды істеп жүрмін”. “Мен сенің ол жұмысыңды айтып отырғам жоқ. “Қазақ әдебиетінде” жарияланған Қадырдың сен туралы жазған мақаласын оқыдың ба?” “Оқыдым”. “Оқысаң,– деді Мұқтасын ағам одан сайын сұстана түсіп,– келесі партия жиналысында өзінің жұмысын жөндеп атқара алмай жүрген сенің мәселеңді қараймыз”. Мен не дерімді білмей отырдым да қалдым. Бірдеңе деп күмілжіген болып ем, мені бір тықсырып атына мініп алған Мұқаң, “жоқ, солай істейміз” деп кесіп тастады. Құдай оңдап, дәл сол кезде бөлмеге “Социалистік Қазақстан” газетінің Маңғыстаудағы тілшісі Саламат Хайдаров ағамыздың кіріп келмесі бар ма. Ол кісіге де Мұқаң келесі партия ұйымының жиналысында қандай мәселе қаралатынынын тәптіштеп айтып берді. Ал, бар болғыр Сәкең Мұқаңа шатынап бір қарады да шарт кетті. “Әй, Мұқтасын, сенің есің дұрыс пa? Не айтып отырғаныңды білемісің?! Әдебиетте айтыс- тартыс деген, сынау-мінеу деген бола береді. Атам заманнан бар үрдіс. Қадыр айтса, інісі туралы өз пікірін айтты. Ол Темірханды халық жауы деген жоқ қой. Егер ертең бәрімізді бүкіл республикаға күлкі етейін демесең, мұныңды доғар” деді. Енді Мұқтасын ағам көзі жыпылықтап, аңырайып отырып қалды. Ол кезде “Социалистік Қазақстанның” тілшісінен бәрі де аяғын тартады. Сөйтіп Қадыр ағамның сынынан әбден салым суға кетіп жүрген мен, жығылған үстіне жұдырық дегендей, сол мақаланың “арқасында” партиялық жаза да ала жаздағам.

Мен бұл арқылы Қадыр Мырза Әли сөзінің халық арасында қаншалықты қадірлі, қаншалықты беделді екенін, оның ықпалы аса зор екенін көрсету үшін айтып отырмын.

Әрине, Қадыр ағам айтқан сын – ескертпелердің кей тұстарын мақұлдай қоймаған мен, сол “Қазақ әдебиетінің” өзіне қарсы мақала жаздым. Сол кездерде газеттің сын бөлімінің меңгерушісі болып істейтін Сайлаубек Жұмабектің кейіннен маған айтқанындай, газет редакторы Шерхан Мұртаза ағам мақаламды оқып шығыпты да өзі шақар екен деп сөзге келмей қол қойып жіберіпті. Оған дейін мен бұрын сын мақала жазып көрмеп ем. Мақала жазам деген ойым да жоқ еді. Содан кейін- ақ мақала соңынан мақала жазыла бастады... Ақырында осы үш- төрт жылдың көлемінде “Сегіз қырлы, сексен сырлы әлем бұл” деген сын кітабым да шықты. Бір күні Қадыр ағама “сіздің сын мақалаңыздың арқасында мен сын жанрына қатысып, кітап шығардым” деп ем, Қадекеңнен сөз қалған ба, “намысты ақынды мақтағаннан гөрі даттаған дұрыс болады” дегені. Осымен өткен оқиға хикаясы тәмәм болған- ды.

Қадыр Мырза Әли өзінің шығармашылық ұзақ жолында жиырмадан астам жыр кітабын дүниеге келтіріпті. Шынын айту керек олардың әр бірі жарық көрген сайын!– елеулі оқиғаға айналып отырды. Сондықтан да оның бірде- бір жинағы кітап сөресінде жатып қалған емес. Жұрт біткен, ол кітаптар дүкенге түскен бойда, көптен бері көзге түспей жүрген таңсық бір дүниесін кездестіргендей, сыпырып алып кетеді. Осыдан кейін- ақ оны шын мәніндегі халықтық, ұлттық ақын демеске ләжің жоқ.

Өйткені оның өлеңдері , нені арқау етсе де, халық көкейіндегі мұң мен шерді, арман мен үмітті, тілек пен ниетті, бар мен жоқты айтады. Дәл табады, дөп басады. Тіпті ол бұл позициясынан қазақ топырағынан басқа тақырыптарды қаузаса да, қайтпайды. Қайта қазымырлана, өршелене түседі. Мәселен, оның сонау 1232 жылы Оpта Азияда болған халық көтерілісінің қаһарманы, тәжік перзенті “Махмуд Тарабидің елді ерлікке шақыруы” туралы өлеңінен үзінді оқып көрейік:

О, халайық,

Құзғындар

Қаптап ұшқан ұяны ат!

Қай жерде де азғындар,

Қай жерде де қиянат.

Жаны жабы адамға

Жеткізбейді қиял- ат.

Ез көбейген кезінде

Көбейеді қиянат.

Ердің басы жер болса,

Жармаспадық кездікке.

Елің өстіп қор болса

Соның бәрі ездіктен.

Жабыла атқа қонбаса,

Ерің ер боп оңбайды.

Елде ерлік болмаса

Әділдік те болмайды.

Әлімсақтан белгілі жайт, рухсыз ел—құлықсыз ел. Ақын ең алдымен соны айтып отыр. Қалай дегенмен де, не нәрсе де, халықтың өз қолында. Халық қаншалықты қажырлы, қайратты болса, қоғам да соншалықты қажырлы болмақ. Бұл—балталасаң бұзылмайтын аксиома. Айтар сөзін қасқайып айта алатын қажырлы, қайратты қоғам қандай бір болмасын жүгенсіздік пен арсыздыққа, алаяқтық пен кісәпірлікке, зорлық пен зомбылыққа,аярлық пен көзбояушылыққа, өтірік пен жалғандыққа жол бермейді. Ондай қоғамнан, кім болса да, кеудесіне нан піскен қандай бір астамыңыз да, аяғын тартып басып, аузын бағып сөйлейді. Өйткені ол қажыр мен қайрат—шамына тисе– бір сәтте- ақ шарт кетіп, кешірім бермейтін қаһарлы күшке айналып шыға келмек.

Ездік, ынжықтық, можантопайлық ендеп алған елде мұның біреуі де болмайды. Қорлықтан көз ашпайды. Жетектегеннің жетегінде, иектегеннің иегінің астында кетеді. Өтірікпен өмір сүреді. Табанға тапталады. Көкпар боп тақымға түседі. Біреу кеп борбайын айырып, біреу кеп мойнын қайырып жатса да, мынауың не деп ыңқ демейді. Көрінгенге жем болады.Зорлықтың жуан дойырының, зомбылықтың темір тағалы тепкісінің астында өмір сүреді.Ондай елдің сөзін ешкім де сөз деп білмейді, мұңын мұң, қайғысын қайғы деп қабылдамайды. Қысқа күнде қырық иіліп, қырық бүгіліп имеңдеп тіршілік етіп, итшілеп өмір сүреді.

Ынжықтық пен ездікті төзімділікпен тіпті де шатастырып алуға болмайды. Олар мүлде бір бірімен басы қосылмайтын басқа- басқа категориялар. Ездік пен ынжықтық әбден етінен өтіп, сүйегіне жеткен елде, әлгі өлеңде айтылғандай әділдік болмайды. Ал әділдігінен айырылып қалған ел мен қоғамда небір зымиян сұрқиялықлықтар , небір жексұрын сұмдықтар орын алады. Ақырында ол ел– бар байлығы мен бар құндылығы ұстағанның қолында, тістегеннің аузында кеткен байғүс, міскін елге айналады. Өз байлығына өзі ие бола алмаған ел, тапа- тал түсте талан- таражға түсіп тоналып қалған ел, ол ел– түптің-түбінде ел болып жарытпайды.

Міне, бұл өлең бізді қилы- қилы қалтарыстары көп осындай- осындай ойларға жетелейді. Сондықтан біз күрессек– әлдекім, әлдебіреулермен емес, алдымен өзіміздің бойымыздағы ездік- ынжықтылықпен, салғырттық- немкеттілікпен күресуіміз керек. Ол үшін халықтың қажыр- қайраты қарсы келгенді опырып та жібере алатындай, жапырып та жібере алатындай қуатты болуы керек. Не нәрсені де тайсалмай , тайсақтамай қасқайып тұрып айта білу керек. Әрине, осынымнан опық жеймін- ау , біреулерге жақпай қалам- ау деген ішкі есеппен өмір сүрсең , онда ол өзіңе- өзің жасаған опасыздық болып шықпақ. Қадыр ақын “Садриддин Айни, немесе жетпіс бес дүре туралы хикая” өлеңінде бұл туралы да айтып кетіпті. Кезінде Айниге дүре соғылған ғой.

Көзбен көріп бұл сұмдықтың барлығын

Қара бұлтқа кірді ұялып арлы күн.

Түте- түте болған Айни арқасы

Күпісіндей ит талаған жарлының!

Ақындарға ұстап жүрген қолға алау

Мүмкін емес заман жайлы толғамау.

Елдің қамын жеген адам

Ел үшін

Таяқты да жеуге тиіс болған- ау!

Қолда бұғау,

Кісен кескен аяқты,

Қараңғы елді өмір қашан аяпты?!

Жеті жүз жыл таяқ жеген Бұхара

Көтермеді сол жетпіс бес таяқты.

Жендеттердің талған кезде білегі,

Ақын жігер асыл ой боп түледі:

Қандай шындық айтқаныңды

Келешек

Қандай таяқ жегеніңнен біледі.

Құдай-ау, қай заманда да шындықты айтқан адам үлде мен бүлдеге оранып, алтын астаудан ас ішіп, керіліп жатып, кердең- кердең басыпты?! Шындықты айтқан адамның көзі жастан кеппеген, жон арқасынан шыпыртқы кетпеген. Шындықты айту—ауыр. Ең алдымен шындықты айтқан адамға – ауыр. Ол адам бәрінен шеттетіледі, жағары жаққа көз түрткі болады. Күнделікті сыбағасынан қағылады. Ең болмағанда нәпақасынан айрылып, жұмысынан қуылады..

Ал көлбеңдеп, көлгірсіп, жарамсақтанып өмір сүргендердің, қай уақытта көрсең де қағанағы қарқ, сағанағы сарқ, қарны тоқ, көйлегі көк. Шайқап төгіп, сапырып ішеді. Ондайлардың кірмейтін емен есігі, шықпайтын жұмсақ төрі жоқ. Әрине, олар да халықтың қамын айтқансып, ұлттың ертеңіне алаң болғансып, шешенсіп, көсемсіп бағады. Бірақ оның бәрі де әншейін бір ет пен терінің арасындағы алдамшы қызыл жел екенін көзі қарақты, құлағы түрік қалың қауым біліп, көріп отырады. Бірақ онымен олардың ісі жоқ. Білмейді деп ойлайды. Тағы бір айламды асырдым деп ойлайды. Өйткені ондай- ондай жандарға халық қамынан гөрі өзінің қарақан басының қамы әлдеқайда жақын. Айта берсең, көкірегіңе шемен боп қатқан , өзегіңді өртейтін ызалы сөздер де, ызбарлы сөздер де көп қой...

Өздеріңіз байқап отырған шығарсыздар, мен көбіне көп Қадыр ақынның М. Әуезов, Р. Ғамзатов, М. Тараби, С. Айни туралы жазған жырларына көбірек жүгініп отырмын. Оның басты себебі—бұл тұлғалардың қай- қайсысы да өздерінің ойлары мен бойларына өз ұлтының рухын барынша молынан жинақтаған тұлғалар. Есімдерінің өзі- ақ рухыңа рух қосып жібереді. Содан болса керек, Қадыр ақын да оларды жазғанда қынаптан суырылған қылыштай боп жарқылдап кетеді. Мұндай кезде ақынның “Құрманғазы” өлеңін қалай оқымассың.

Болғаннан соң, Құреке, өзің кекті

Боран толы домбыраң безілдепті.

Жағадан ап сілкетін күйлеріңді,

Тартқан бойда, ұйқылы ел көз ілмепті.

Атылғандай алқызыл ыршып қаның,

Адуын күй– күйінген, қырсыққаның,

Аузын ашып тұрған құл босағада

Аңғармапты төрден кеп бір шыққанын.

Күйлеріңдей күйлердің бар ма асқағы?

Ұмытады ел көңілді зар басқанын.

Сені тыңдап отырған жасық жігіт

Аңғармапты найзаға жармасқанын.

Көңілденіп үстінде құрақ шыттың

Күй сапырып, осылай жыр ағыттың.

Көбік шашқан сезімге қойып кетіп

Келешектен бардың да бірақ шықтың.

Қайда жүрсе тілеген ел саулығын,

Қайран елге салушы еді тұсауды кім?!

Заманына жалынан сипатпаған –

Ұлылығың—осынау асаулығың! –

Міне, рух күші! Бірде құтыра құбылып, бірде қапыда қалып аһ ұрып, бірде дауылды күнгі теңіздей сапырылып, енді бірде ақтарыла тасып төгіліп жатқан алапат күй құдіретінен құлақ кесті құлдың өзін төрге ұмтылдырып, жаман- жәутік жасықтың өзін найзаға жармастырып жіберген жоқ па?!

Ірі тұлғалардың болмыс- бітімі де, текті табиғи жаратылысы да, қайрат- қуаты да, қимыл-қарекеті де бір ғой. Олардың бәрі дерлік бұл жалған өмірде қоқан- лоққыны да, құқайда да аз көрмеген. Қуғын- сүргінде күн кешіп, айдауда жүрген. Атылған. Асылған. Біздің тарихымыздың беттерінің барлығы дерлік солардың қанымен жазылған. Қасіретті беттер...

Қадыр Мырза Әли ондай қасіретті беттерді “Қызыл кітап” арқылы да қарастырады. Сирек кездесетін аңдардың неге азайып бара жатқанын олардың ірілігінен іздестіреді. “Құлжа” өлеңін оқиықшы.

Екі қанат сияқты оған екі өкпе,

Желдің өзі жарамайды жетекке.

Қайта- қайта қарайды ол бірақ та

Бір ғажабы—

Биікке емес—

Етекке!

Апыр- ай, неге? Сөйтсек:

Қалқан қылып сақтық деген сауытты,

Қызығын ол тау басынан тауыпты.

Биік үшін жаратылған жануар

Тек төменнен күтеді екен қауіпті!

Өлең бітті. Бірақ жаныңды кеміріп жейтін, миыңның ұңғыл- шұңғылына дейін кіретін ой арқалатып барып бітті.Елім деп еңіреп, халқым деп қамығып өткен арыстардың қай-қайсысы да,– қорлықты да, зорлықты да – өзінен әлдеқайда төмен жүргендерден көрген. Іріліктің алдына қақпан құратындар да, ор қазатындар да, солар—төмендегілер...

Сондай- ақ ақынның кәрі қыран өлімі туралы жазған өлеңінің тәлімі мен тағлымы қандай десеңізші?! Қыран қартайды. Ол енді тышқан мен тасбақа құсап өле алмайды. Қыранша өлу керек. Шырқау биікке көтеріліп ап өзін- өзі көк тасқа соғуы керек!

Сабақ алып шежіре көне күннен

Бәрін көздің өткізіп елегінен

Қыранша өмір сүргенің—

Қандай бақыт!

Қандай бақыт—

Қыранша өле білген.

Неткен ірілік! Неткен тектілік! Неткен асқақтық! Неткен ұлылық! Неткен рух! Төмендемей, төменшіктемей ірі өле білу де—бақыт. Бұл өлеңді оқыған адамның бәрі де бір серпіліп, бір сілкініп қалары сөзсіз. Ал ол серпілу мен сілкіну үлкен, табанды ірі істердің де басы болуы мүмкін ғой.

Бірақ мына өмір деген бірде былай аударылып, бірде былай төңкеріліп тұрады емес пе?! Аумалы- төкпелі заман! Сол заманға сай аумалы- төкпелі тағдыр. Кейде іріліктің маңдайына да ірі өле білу жазыла бермейді. Бұған көз жеткізу үшін ақынның “Aрыстан” өлеңіне зер салайықшы:

Болмайды онда қарсылас та,

Жақтас та.

Болмайды онда бәсекелес,

Бақтас та!

Болат қамшы сияқты анау құйрықпен

Бір қойғанда

Бұрқ етеді көк тас та!

Осындай алапат қайрат иесінің одан арғы тағдырына көз салыңыз.

Бұл өмірде бірақ жұмбақ арқау бар.

Бірте- бірте шөгеді екен нар таулар.

Күші қайтса,

Арыстанды түтіп жер

Күші барда жалбақтаған қорқаулар!

Тағдыр- ай десеңізші! Менің тап қазір осы өлеңді шіреніп сөйлеп, шәниіп отырған біреулерге арнайы апарып оқытқым келеді- ау, оқытқым келеді...

Өздеріңіз байқап отырғандарыңыздай мен бұл мақалада тек Қадыр Мырза Әлидің ұлттық бітім- болмысы туралы, ел мен жер туралы, жалпы азаматтық табиғаты туралы сөз етпек болдым. Бірақ, амал не, мен оны түгел қамтыдым деп айта алмаймын. Түгел қамту тіпті де мүмкін емес. Жеке бір кітап жазсаң да, оны ақи- тақи игере алмайсың. Таусылмайды. Алып қазына!

Менің ұққаным, Қадыр Мырза Әли– өлеңдегі ой орманы.

ШЫҢЫРАУ

(Жазушы, мемлекет және қоғам қайраткері

Әбіш Кекілбайұлы туралы сөз)

Ол әдебиетке Өлең арқылы келді. Ол оқырман қауымға, ең алдымен өлең арқылы танылды. Оның баспадан шыққан “Алтын шуақ” деп аталатын тұңғыш кітабы да– Өлең кітабы болатын. Яғни, ол әдебиет есігін Ақын боп ашты.

...Менің Әбіш Кекілбайұлы өлеңдерімен таныстығым, Алматыға келмей тұрғанымда, “Жұлдыз” журналында жарияланған “Қара талқан” , “Оппенгеймер” және де басқа жырларынан бастау алған еді. Таным- түсінігім әлі балаң,танып-білгенім әлі шектеулі бола тұра , бәрібір, ол өлеңдердегі тақырып сонылығы, қарымының кеңдігі, ауқымының молдығы бірден баурап алған-ды. Ол тұс, мүмкіндігімізше, республикалық баспасөздерде жарияланып жататын өлеңдердің бір де біреуін қалт жібермей қадағалап оқитын кезіміз ғой. Оның үстіне алпысыншы жылдар, – ең алдымен, Өлең дүниесінің көкжиегін кеңейтіп, көсегесін көгерткен, оны жаңа биік, жаңа өреге көтерген жылдар болатын. Шығармашылық бәсекелестіктің бас бермей әбден ширығып, қызып тұрған кезі еді. Бір төбенің шаңын бір төбеге қосатын ондай бәсекелестік ішінен тізгін үзді жүйріктердің бірі болып көзге түсе қою оңай емес- ті. Солай бола тұра Әбіш Кекілбайұлы өлеңдері бірден-ақ ауызға ілікті. Іліккенде де... – өткенді аңсайды деп сыналып ілікті. Бірақ белгілі идеялогияның сойылын соғатын ондай ұр да жық солақай сынға шын өлеңнің қадірі мен қасиетін біліп қалған қауым ылыға қоймады, қайта Әбіш Кекілбайұлы поэзиясына деген ынтазарлық пен ықыласты күшейте түсті...

Көп ұзамай қойын қалтаға салып жүретіндей ғана шап- шағын “Алтын шуақ” жинағы қолымызға тиді. Күлшедей шап- шағын бола тұра сөзі салмақты, құшағы кең, шынында да шуағы мол кітап екен. Не нәрсеге де алдымен елең ете түсетін, не нәрсеге де сергектік танытатын студенттер қауымы ол кітапты бірімізден біріміз қақшып алып таласа- тармаса оқығанымыз әлі есімде. Бізге, әсіресе, балалық шағы соғыс жылдарында өткен, түсіне көкесі мен күрең қызыл бауырсақ қоса қабат енетін ақынның, сол бір ашқұрсақ ауыр кезеңге арналған өлеңдері қатты әсер еткен- ді. Мәселен, мен өз басым, қарапайым ғана жазыла тұра адам жанын алағай да бұлағай етіп жіберердей “Қарындасым Нұрайша” атты өлеңін күні бүгінге дейін, сол заман туралы жазылған шоқтықты өлеңдердің бірі деп білемін.

Жылдарға ерді Нұрайша.

Жылдар алға зулайды.

Көз көргендер шын айтса

Көкесінен аумайды.

Аумайды ма менен деп

Мазалап жүр талайды.

Көкешімді көрем деп

Айнаға көп қарайды.

Жауқазындай желкілдеп өсіп келе жатқан қыз баланың, өзін емес, көкешімді көрем деп айнаға қарауы кім- кімнің де тамағына тас кептелтіп толқытпауы, кім- кімнің де көзіне жас үйрілтіп тебірентпеуі мүмкін емес. Осы жолдарда қаншама сағыныш, қаншама аңсар жатыр. Бұл өлең әкесіз өскен тұтас бір ұрпақтың трагедиялық портреті!

Алайда, Әбіш сол жылдары өзінің арнасына симай тасып-төгілген арынды шығармашылық қуат-күшін тек поэзияға жұмсаған жоқ. Сын жанрында да білек сыбанып, белсене жұмыс істеді. Ол мақалалар әдебиетіміздің ең өзекті , ең көкейкесті мәселелерін қозғауымен, жан- жақты сараптамалық қарымдылығымен, көтерілген тақырыпқа мүлде тың, мүлде тосын көзқараспен қарауымен көзі қарақты жұртшылықты өзіне бірден аударып алып еді. Несін жасырамыз, сол мақалалардан сусындаған көбіміздің қасаң түсінігіміз басқаша байып, дүниетанымымыз кеңейіп, дәлірек айтқанда, әдебиетке деген көзқарасымыз өзгеше қалыптаса бастады. Одақтық әдебиеттің шын мәніндегі үздік үлгігеріне үңіліп, әлемдік әдебиеттің қиырларына көз сала бастадық. Бұл—шындық. Өйткені Әбіш Кекілбайұлы сол кезеңде , жап- жас бола тұра, өзінің төсегі де бөлек, өрісі де өзге, тосын мақалаларымен күн астында қалған терідей әбден қаудырлап, қатып- семіп қасаң тартып кеткен схемалар мен әбден суалып- семіп қалған стреотиптердің быт-шытын шығарған реформатор-сыншы деңгейіне көтерілді. Оның “Дәстүр мен дәуір”, “Гамлеттің монологы”, “Өлі жандарды” Пушкин неге жазбаған”, “Романдағы адам” және тағы да басқа интелектуалды мақалалары әлі күнге дейін өзінің құндылығы мен бәсін жойған жоқ десек тіпті де асырып айтқандық емес. Мәселен, “Дәстүр мен дәуір” мақаласындағы “Өнер тарихына, қоғам тарихына үңіліп алмай тұрып өнердегі соны құбылысты дәл танып, дәл бағалау еш мүмкін емес. Әйтпесе, құт мейманның өзін жүзтаныс еместігін желеу етіп, бекерден- бекер жауға жоруымыз мүмкін. Нені бағаласақ та , өнердің, әдебиеттің даму тенденциясынан келіп бағалайық. Өйтпесек, әдеби ойды, оқушыны, тіпті әдеби тіршілігімізді текке алжастырып, қиянат етуіміз де кәдік”. Бұл жолдар әдебиеттің де , қоғамның да даму тенденцияларынан бейхабар, ілім- білімі тайыз, дүниетанымы тар, арғы- бергіні салыстыра да, сабақтастыра да алмайтын, сәл нәрсеге қомпиып, сәл нәрсеге қампиып шыға келетін, өз бұтына өзі толып, дүниенің тірегіндей сезінетін желбуаз дүмшелерге айтылған сөз ғой бұл. Ал ондай желкенсіз желбуаздар бүгін де жетіп артылады. Сондықтан да Әбіштің, сол тұстың өзінде- ақ, мұндай астамшыл мінез-құлыққа, кеудесіне нан пісіп ісіп-кепкен эгоизмге “Романдағы адам” мақаласындағы “Әдебиеттегі жаңалық өзінен бұрынғыны біржолата мансұқтау, біржолата құрту жолымен емес, адамзаттың суреткер өнерін реальді болмыстың барша әрі мен нәрін жеткізе алатын соны түр, соны әдістермен байыту жолымен өрістейді” деген сөздері әдейі арнап айтылған ғой.

Ал оның кезінде “Жұлдыз” журналында жарияланған “Өлең көкжиегі” деп аталатын, қазақ поэзиясының арғы-бергі өткелектері мен өріс- кеңістіктерін жан- жақты қамтып, олардың ажар- келбеттерін аша отырып, алпысыншы жылдар поэзиясының ең үздік, ең тегеурінді, ең жаңашыл ақындары, бүгінде классиктеріміз деп аталатын Қадыр Мырзалиев, Мұқағали Мақатаев, Жұмекен Нәжімеденов, Төлеген Айбергенов шығармаларын биік бағалаған, олардың қыры мен сырына үңіліп, дәнін аршып, мәйегін ашып көрсете білген көлемді мақаласы кезінде біз сияқты жастардың таным көкжиегін әлдеқайда кеңейтіп жіберген- ді. Ол мақала сол тұста өлеңнің ғана мәртебе- мерейін емес, сынның да мәртебе- мерейін асқақтатып еді.

Ия, ол жылдар Әбіш Кекілбайұлының әдебиетке ет пен терінің арасындағы қызба қызыл желдің желігімен келіп, лап етіп жанып, жалп етіп сөне қалатын біреулер сияқты емес, болмысы бөлек, кең арналы, терең ағысты, тылсым құпиялы, тосын өрісті, шұрайлы алқапты, құнарлы топырақты, ең бастысы, әдебиетке үлкен дайындықпен келгенін, күні ертең-ақ оның қаламынан сүбелі- сүбелі шығармалар, сом- сом ойлар, кесек- кесек бейнелер дүниеге келетінін дәлелдеп берген жылдар еді. Оны жұрттың бәрі дерлік айрықша дарын, ерекше талант, әдеби құбылыс деп қабылдағанын айту ләзім. Сол тұстарда жиі- жиі болып тұратын әдеби айтыс- тартыстарда да ол оқщау көзге түсетін. Мол ілім- біліммен мұздай боп жарақтанып алған ол, шешіліп сөйлесе шешен, көсіліп сөйлесе көсем бола білді.

Ол өзін ғұмыр бойы қоғам өмірінен тыс қойып көрген емес. Сол тұстарда алдымен “Қазақ әдебиетінде”, соңынан “Лениншіл жас” газетінде қызмет істеп жүрген кездерінде әдебиеттің мерейін, өнердің мәртебесін көтерер қыруар шараларды атқара жүріп, иненің жасуындай болып жылтырап көрінген қаншама бұлақ көздерін ашты. Сондай- ақ Қазақстан комсомолы Орталық Комитеті жанынан әдеби клуб ашып, қаншама таланттардың шығармаларын талқылауға мұрындық болды. Олардың шығармаларын Шерхан Мұртаза басқарып отырған “Лениншіл жаста” бет- бет етіп жариялатты. Әдебиетіміздің өсуіне, қанатын кеңге жайып өркендеуіне, жастардың пісіп- жетілуіне ұланасыр тер төкті. Біздің бұл сөзімізді сол бір әдеби жылдарға куә болған бірде- бір адам, анық бір пиғылы басқа біреу болмаса, жоққа шығара алмайды. Әттең, адам жадындағы сөз бен сурет сол сәтінде қара тақтаға жазылған бордай боп айқайлап тұрады да, көп ұзамай сүртіліп кететіні бар. Сол өкінішті. Олай дейтініміз, бүгінде Әбіш Кекілбайұлының сол кездің өзінде-ақ қыруар шаруаның басы-қасында болғанын біреулер айтады да, біреулер біле тұра айтпайды. Не болғанда да, ол өзінің білгір- білімдарлығымен, қай мәселенің де түп-тамырын қопара сөйлеуімен, әлемдік әдебиеттің үздік үлгілерін жан- жақты меңгеріп игеруімен қазақ әдебиетінің өсіп-өркендеуіне үлкен ықпал еткенін қадап айтқымыз келеді. Осы орайда сол жылдары Әбіш Кекілбайұлын бізден жақынырақ білетін, не нәрсеге де бұлтақтатпай, әділ баға, дәл жауап бере алатын Герольд Бельгердің “Кейбір өрекпіме тұрғыластарымыз өзгені тыңдаудан гөрі өзінің ішіне сыймай жүрген ойларын жариялауға асығып жар салып жатса, бұл ерекше байсалды мінезбен бұрын біз естіп білмеген кейбір кітаптар мен авторларды алдымызға көлденең тарта бастаушы еді, сонда біздің арамыздағы небір даукес- білгіштеріміз де бәсеңсіп қалатын” деген сөзін келтіре кеткенді жөн көрдік.

Енді Әбіш Кекілбайұлының шығармашылық өміріндегі ең басты кезең, жазушылық кезеңі басталды.

Мен өз басым Әбіштің прозасымен алғаш рет 1964 жылы “Жұлдыз” журналында жарияланған “Ажар” триптихы арқылы танысқан ем. Әдебиеттегі өзінің орнын әрі ақын, әрі сыншы ретінде белгілеп алған ағамыздың аяқ астынан жазушылыққа ауысып кеткенін көрген біз, алғашында абдырап қалғанымыз рас. Әсіресе, бұл өлең жазатын, жазғандарын сиясы кебер-кеппестен, екі күннің бірінде, алдына апарып қаратып жүрген мен сияқты бозөкпеге тіпті де тосын оқиға еді. Алғашқыда жақын ағам, ақын ағам деп жүрген адамым ойда жоқ жерден ірге көтеріп басқа жаққа көшіп кеткендей халде болғаным рас. Ол кезде мен Әбіш Кекілбайұлының өзінің ең құнарлы топырағына тамыр салғанын қайдан білейін.

Шағын-шағын үш әңгімеден құралған “Ажарды” бас алмай оқып шықтым. Әрине, авторлық кіріспедегі “Бәрінің де басты каһарманы—Ажар, тіршілік ажары– әйел.

Бомбадан бастап, бейбастақ қалжыңға дейін адамның адамға істейтін қиянатының қай-қайсысына да тәнімен, жанымен, бүкіл болмысымен күйзелетін тек әйел ғана” деген сөздерді шолып шықтық. Үш әңгімені оқып бітіргенде кіріспедегі осы бір шағын пікірдің растығына одан сайын көзің жете түседі. Әсіресе, маған триптихтағы алғашқы әңгіме “Көз жасы” қатты әсер етті. “Таң әлдеқашан атқан. Тор-тор керегенің көзінен ескен тау бойының шық-шыламды салқын лебі жылы көрпеден тұра берген Нұртайдың денесін дір еткізді,”– деп басталатын ол әңгімеден әп дегеннен әлде бір ызғар лебін сезініп, әрі қызыға, әрі құныға оқып шыққаным есімде.

Бұл әңгіме—соғыс салған лаңның құрбаны болған әйел тағдыры, ана тағдыры туралы, сондай- ақ қаперсіз өсіп келе жатқан балауса балғынның сүйегіне ғұмыр бойы таңба боп түсер қасіреті жайлы әңгіме. Әңгіме кейіпкері Ажар Құдай қосқан қосағынан өлідей бір айрылып, аз күн болса да, жанына медеу болған жаннан тірідей екі айрылып, солардың күйініші мен өкінішінің орнын толтырғандай боп қылтиып өсіп келе жатқан көз қуанышы құйтақандай ұлының әлдеқандай оспадар біреудің сұрқия, сұмпайы сөзінен жәбір- жапа шеккенін көріп мүлде жасып, орнынан тұра алмастай болып омалып отырып қалады. Үміті қырқылып, жарығы сөнгендей болады.

Ал бала тағдыры одан да ауыр. Жанқожаның баласымын деп жүрсе, тіпті де олай емес екен. Жанқожа опат болғаннан кейін туыпты. Оны ожар Сәбиттен есітті. Мына бір үзіндіге көз тоқтата кетейік. «Үн қата алмай сазарып қалған анасының Сәбиттен өшін қайтармайтынын Нартай түсінді.

Ертесіне ол тағы мазақтар деп мектепке балалардың ең соңынан кешігіп келді.

Класқа кіре бергенде мұғалім:

– Неге кешіктің?—деп сұрады. Өңі жылы. Нұртай үндеген жоқ. Мұғалім журналды алды.

– Жарайды, атың кім?

– Нұртай.

– Фамилияң?

Нұртай үнсіз.

– Фамилияң кім? Көкеңнің атын айта қойсаң болады.

Бала жалт бұрылып есікке зыта жөнелді. Мұғалім аң- таң. Нұртайдың столдың үстінде қалып қойған дәптерінің бетінде екі тамшы жас мөлдірейді”. Көз жасы! Бұл көз жасы, енді оның ғүмыр бойы жанын жегідей жеп, тамағына кептеліп өтетін құса жасына айналмақ. Қандай аянышты тағдыр!

Әбіш Кекілбайұлы прозадағы өзінің тұңғыш туындылары осы “Ажар”триптихы мен Құрманғазының түрмеден құтылып еліне жол тартып келе жатқан көңіл- күйін суреттеген “Аш бөрі” арқылы- ақ қазақ әдебиетіне жаңа леп, соны серпін әкелген- ді. Көп ұзамай жаңа әңгімелер мен жаңа хикаяттар дүниеге келді. Ол шығармаларында сексен сеңгір, қырық қатпардан тұратын адам жанының ұңғыл-шұңғылына үңіліп, оны бүкіл болмыс-бітімімен әрі бояулы, әрі ажарлы көркемдікпен көрсете білген жас жазушыға деген ылтипат бұрынғыдан да арта түсті. Әсіресе, оның қыртысына түрен түспеген тың жердің құйқасы аударылған қара топырақтай құнарлы тілі кім- кімді де тәнті еткені сөзсіз.

... Дәл осы жерде шамалы аял етіп, аз ғана шегініс жасағанды жөн көріп отырмын. Өйткені жазушы деген өзінің шығармаларында тек заман мен уақыт бейнесін жасайтын, сол заман мен уақыт тынысын бойына сіңірген кейіпкерлер сомдайтын ұста ғана емес, сонымен бірге оның өзі де маңдайына жазылған мына тіршіліктің тауқыметін арқалап, қиындығын белшесінен кешіп, оның небір құйтырқы әрекеттері мен амалы көп айла- шарғыларын басынан өткізетін, талай-талай тар жол, тайғақ кешулерін, сан-сапат аласапыраңды кезеңдерін көретін Өмір деп аталатын ұлы шығарманың кейіпкері ғой. Яғни, Әбіш Кекілбайұлы онсыз да сіңір создырып, жұлын тоздыратын шығармашылықтың азапты бейнетінен басқа, Алла тағаланың пендесі, қоғамның азаматы ретінде мына өмірдің тәлкегін де, тәшпісін де аз көрген жоқ...

Бір күні “Әбішті армияға алатын болыпты” деген сөз қара күзде теріскейден соққан суық желдей қала ішін сумаңдап аралап кетті. Аң- таңбыз. Бұл қалай болғаны? Жасы болса отызды иектеп қалды. Салт басты, сабау қамшылы адам емес, үйінде балапандай боп аузын ашып отырған шиеттей бала-шағасы, құдай қосқан қосағы, сонау жер түбі Маңғыстаудан ел- жұрттан айырғандай боп алып келген қарт анасы бар. Әп- әжептәір белді қызметте. Оның үстіне денсаулығы да анау айтқандай керемет емес. Жүрегінде кінарат бар. Содан да кейінгі кезде денесі толысып кеткен. Оның қара жұмысқа қолапайсыз, дене еңбегіне мүлде жоқ екенін, мылтық түгілі кетпен мен күpекті қалай ұстауды жөнді меңгермеген адам екенін жұрттың бәрі біледі. Әйтеуір қай жағынан алып қарасаң да, ертеден кешке дейін темір тағаның өзін тоздыратын сартылдаған жүріс пен тарсылдаған атысқа жарайтын жан емес. Ондай кісіге күні түсетіндей Кеңес Одағының басына не күн туды екен?! Тепсе темір үзетін, құрыштай берік, қылыштай өткір жігіттер жетерлік емес пе?! Біз бұл жерде таусылғандай болып сөйлемес те едік, егер жұрттың бәрін жаппай алып жатса... Бірақ олай емес қой.

Сол жылдары Кеңес Одағы мен Қытай арасы әлденеден шиеленісіп, бір- біріне оқ атып, бір- біріне бомба лақтырып жатқан-ды. Ең сұмдығы , Әбішті сол қып- қызыл өрттің, яғни Жоңғар Алатауындағы Жалаңаш көлде болып жатқан қып- қызыл соғыстың ішіне алып кетпек. Енді ғана кемеліне келіп, пісіп- толысып келе жатқан, бергенінен берері мол, ел боп, жұрт боп ертеңінен үлкен үміт күтіп отырған , барған сайын жоталанып, тұлғаланып келе жатқан жасты көзапара өлімге айдағанмен бірдей ғой бұл. Сол бір күндері іші қан жылап тұрса да сыртына шығара бермейтін ділі қатты Жұмекен ағамның “Бұл– Әбіштің өскенін көре алмайтын іші тар біреулердің әдейі жасап отырған қысастығы. Әйтпесе , Әбіштен қандай солдат шығады. Көрмей, білмей отырған жоқ. Отқа, оққа әдейі айдап отыр” – деп, көзі жасаурап кіжініп, тістеніп сөйлегені әлі көз алдымда. Мұндай күдік-күмән бәріміздің де көкейімізде болған еді. Әсілі, не болғанда да, өзгелерден оқшау көрініп келе жатқан, кеудесі көмбе, талант-дарыны таудай азаматты не жасытып, не мерт етіп жіберудің амалы емес пе екен деген ой біздің ойымыздан әлі де сейіле қойған жоқ...

Құдай жарылқап, Әбіш ағамыз оқ астынан аман-есен оралды. Қайраттанып, жалданып оралды. Келе сала бірден жұмысқа араласып кетті. Киностудияға бас редактор болып орналасты. Ол істе де абыройсыз болған жоқ...

Бірақ ол, неге екенін білмейміз, әскерге неге алғаны туралы да , әскерде болған жылдары жайлы да ақтарылып көп айта бермейтін. Біз де сұрап, шұқшиған емеспіз. Бейне бір, ол әскерде өткерген екі жылында қолына қалам алмағандай, ештеңе жазбағандай болып көрінетін. Сөйтсек, тіпті олай емес екен. Оны біз тек 1999 жылы “Дүниеғапыл” деп аталатын өлеңдер жинағын оқығанда бірақ білдік. Оқығаннан –ақ ұққанымыз, сонау бір жылдары біздің көкейімізді жегідей жеп, құрттай кемірген күдік- күмән Әбіштің өзінде де болыпты.

Шығандап шыға шауып әп дегеннен

Барады дәурен өтіп әттегенмен,

Әуелден әуселеңді білгенімде

Жүрмес пе ем өзгелердей әктеп өлең.

Өйтпедім, айтқыш деген атаққа аздым,

Атақты қияды ма шатақты азғын.

Ақиқат іздегіш ең, көріп кел , – деп

Жөнелтті жер түбіне, окоп қаздым, –

деп күйіне отырып, оны әскерге алудың арғы астарында бір қара ниетті бәлеліктің, сұр жыландай сумаңдаған сұрқиялықтың жатқанынан хабар бергендей болады да, тағы бір өлеңінде

Бұл заман бұл шаңыраққа неге өш болды,

Ындыны тоймайтын бір өңеш болды.

Отыз жыл ойрандалып келген ордам

Оңалып кете алмайтын елес болды.

Обыр жыл аударыпты атамды аттан,

Қан қасап қақ кеудеден әкемді атқан,

Қытайдың қылғып салар бір шабағын

Жасамақ жауыз сұмдар мен ақымақтан.

Желбеңдеп жел өтінде нем бар еді,

Өжеңдеп өсиетіме кім зар еді?

Қырқылып қылтасынан келген тұқым

Жер басып жүргеніме ділгар еді.

Зар илеп ел шетінде шешем қалды,

Еңіреп екі бірдей бөпем қалды.

Қажаған қағаз, қалам қай саппастың

Мен талап алдым екен мүкәммалын!

Қиқулап қисыны жоқ мақтан қуған,

Есердің мен қайсысын тақтан қуғам ?

Аузымнан жаздым ба әлде, айтпай кетіп

Шатпағын бір дөкейдің шатқан- буған?

Білмедім бұл жаланың түбі қайдан,–

Қуалап шықпақ жері қызыл ойран.

Жер қазып, ой сапырып жете алмадым,

Тоқтайтын медет сұрап бір құдайдан,–

деп налиды. Аттың жалы, түйенің қомында жүргенде жазылғандықтан да орындалу жағы олпы-солпылау бұл өлеңді оқыған жан Әбіштің сол кезеңдегі шер- мұңын, зар күйін бүкіл тұла бой, жан- жүрегімен зерделеп сезінері сөзсіз. Оның қаншама аласұрып аласапранды күй кешкенін, қаншама азапты ауыртпалық арқалағанын бүгінгі қауым, әсіресе, жас ұрпақ, біле жүрсін деп бұл өлеңді тұтастай келтіріп отырмыз. Әрине, Әбіш кіл осылай, тіпті “Жыра мен жықпылы көп Жоңғар таудың, шұрқ-шұрқ тесік қып омырауын, жаппай қазып шығамыз түн атаулы, ал күн бойы төпейді қоңыр жауын” десе де мүлде сағы сынып, түңіле мұңайып, дүниеден баз кешкендей бір жола қаусап-қажып қалмайды. Ішін алай-дүлей етіп кернеген ашу- ызадан, намыс пен жігерден қайрат пен қуат алып

Ирек ойлар күйреткен күйзеліспен

Жан- жағыма жақ ашпай күйгем іштен.

Ел шетінде өлсем де биік түсем

Тұзақ құрған ізіме сол нәйістен.

деп дүр сілкінгендей болады да,

Бұлғаңдауды қоямын бұла жастай,

Арзымсызға аузымды тұрам ашпай.

Зымырандай зырқырап шығам көкке

Ракетамен атпаса құламастай, –

деп өзіне-өзі анттай берік сөз береді. Әрине, ол Отан басына күн туып, оған жұрттың бәрі бір кісідей болып аттанып жатса бұлай тістеніп, бұлай апшып, ашынып сөйлемес еді. Әңгіме, қаламнан басқа қару ұстап көрмеген адамды біреулердің қасақана қысастықтың қысталаң жолына салып жібергенінде болып тұр ғой...

Әлгінде айтып өткендей, ол әскерден қайраттанып, жоталанып келді. Біреулерден кек қайтарам, өшімді алам, кеткен есемнің орнын толтырам деп емес, әрине. Өзі айтқандай, “арзымсыздарға” сөзін қор қылмай, түкке алғысыздарға уақытын босқа сарп етпей, жылмаңдаған жылпостарға ойын да, бойын да алдырмай, бар күш-қуатын ел мен жер алдындағы парызы мен борышын өтеуге, шығармашылыққа сарқып жұмсау үшін. Белін буып, білегін сыбанып, бесті айғырдың қылынан ескен шылбырдай ширатыла ширығып келген ол көп ұзамай-ақ жаңа дүниелерін бере бастады. Сол шығармаларымен ол қазақ әдебиетінің жаңа ендік-бойлықтарын, бұрын- соңды түрен түспеген тың өрістерін, бізге белгісіз тосын параметрлерін ашты. Яғни, атақты “Дала балладалары” дүниеге келді.

Біздің пайымдауымызша, Әбіш Кекілбайұлының прозасы, шартты түрде тақырыптап жіктесек, кесек-кесек үш кезеңнен тұрады. Олар: аңыз- әңгімелер, бүгінгі заман және нақты тарихи тақырыптар.

Сөз жоқ, Әбіш Кекілбайұлын қазақ әдебиетіндегі бітім- болмысы ерек, тамыр салған топырағы өзгелерден бөлек жазушы етіп танытқан да, алдымен Кеңес Одағы оқырмандарының назарына, одан әрі әлемдік аренаға алып шыққан да аңыз-әңгімелер негізінде туындаған осы “Дала балладалары” дер едік. Қандай бір аңыздың болмасын өзегінде тіндей созылып лүпілдеп соғып тұрған шындық жататыны сөзсіз. Бір кездегі белгілі бір шын оқиғаның ауыздан ауызға, елден елге көшіп , ғасырдан ғасыр қуалап, сол ұзақ сапарда жол-жөнекей қырық құбылып, сексен сыланып тұрған талай қиял әлемінің алқасын тағынып, жасауына малынып шыға келгенде, оның туған жері көмескіленіп, шыққан тегі бұлдыр тартып кететіні, бара- бара аңызға айналатыны рас. Әбіш Кекілбайұлы, міне, осы аңыз-әңгімелердің өзегіндегі қан тамырдай лүпілдеп соғып тұрған тіндей шындықты ұстайды да, оны тұмшалап, тұмандандырып тұрған артық элементтерден ажыратып, аршып алады. Яғни, қиял әлемінің алқасын тағынып, жасауына малынып тұрған шындықты шешіндіріп, оның басына реализмнің тер сіңген, күн жеген малма тұмағын, иығына реализмнің шекпенін жабады. Яғни, оның өзегіндегі тіндей созылған шындықты қиялдың қанатты атынан түсіріп, өзінің тортөбеліне қайта отырғызады. Енді оның Әбіш қаламының құдіретімен қалыпты, қарапайым, бірақ көркем өмірі басталады. Мұның бәрі, әрине, айтуға ғана жеңіл болғанымен, үлкен талант қуаты мен табандылықты, мол зерде мен білімпаздықты талап ететін шығармашылық процесс.

Әрине, Әбіш Кекілбайұлының жазушылық ерекшелігі қиял қанатына мініп аспандап кеткен шындықты қалыпты өмірге қайта түсіруінде ғана емес, оның жазушылық сипатының басты ерекшелігін, ең алдымен, өткен заманның әдет-ғұрпын, тіршілік-қарекетін, философиясын, психолгиясын, ой- санасын, болмыс-бітімін бүгінгі осы заманның ортақ моралі мен этикасы негізінде қарастырып бүкіл адамзат баласын толғандырып отырған ортақ мәселелер көтеруінен іздеген дұрыс. Оның шығармаларының өн бойындағы тайталас- тартысқа түсіп жатқан жамандық пен жақсылық, сүйіспеншілік пен зұлымдық ғасырлар қойнауындағы тарих сахнасында емес, бүгінгі күн сахнасында жүріп жатқандай әсер қалдырады.

Әбіш Кекілбайұлының бұл кезеңдегі жұрттың бәрін өзіне жалт қаратқан туындысы алғаш рет “Жұлдыз” журналында жарияланған “Күй” хикаясы болды. Ол хикаяға қанаттас, қандас екі ел арасындағы өліспей беріспейтін өшпенділік арқау болған. Ол өшпенділіктің неден тұтанып, неден басталғанын ешкім де дәл атап, ешкім де дәл түстеп бере алмайды. Улы тамыры тереңге жайылып кеткен қатал да қаныпезер ондай өшпенділік құрсағынан кегім бар , есем кетті деп, шеңбелімен қан уыстап жауыздық қана тумақ. Сол өшпенділік уытын қанына сіңірген , өз елін қорғауды, ең алдымен, өзге елді қорлау деп ұғатын Жөнейт, Дүйімқаралар дүниедегі не нәрсені болсын қылыштың жүзі, найзаның ұшымен сөйлесетін Жауыздық қана шеше алады деп ойлайды. Олар өз елін ықтырып, өзгені бұқтырып тұратын күш тек Озбырлық пен Өктемдік деп біледі.

Сөйтсе, жауыздық тек өзге елді қырып, тек өзге елдің шаңырағын ортасына түсіріп қоймайды екен. Ол сонымен бірге өз елін де обып, өз елін де жалмап, өз елінің де шаңырағын ортасына түсіретін аранды аждаһа екен. Мұны Жөнейт көрер көзге қораш қаршығадай ғана домбырашының бітім мен бірлікке шақырған күйін тыңдағанда барып сезінгендей болады.

Сол тартылған күй көкірегін өшпенділік пен кек жайлаған Жөнейттің бүкіл ішкі әлемін астаң- кестең етті. Бірақ ол күй әсерінен пайда болған өз бойындағы ол құбылысты бірден елеп, екшей алмады. Кесім айтылды, үкім орындалды. Күйшіні айдалаға апарып басын ғана қылтитып тірідей көміп тастады.Бірақ Жөнейт күйшіден құтылғанмен күй рухынан құтыла алмады. Енді күй рухы Жөнейтпен жекпе- жек қалды. Ақыры сол күй рухы Жөнейтті опат етті де, оның ұрпағы Құрбанға қару емес, дутар ұстатты.

Жалаңдаған Жауыздық пен өршіген Өшпенділік адам айтқысыз, жантүршігерлік қатыгездікті ғана тудырады. Дүйімқараның Көкбөріні опырылып құлаған көне көрге аяқ-қолын байлап тірідей лақтырып жіберуі, Жөнейттің күйшіні айдалаға басын ғана қылтитып көміп тастауы... Сондай- ақ қолға түскен тұтқындарды мәңгүртке айналдыру процесі кім-кімнің болсын төбе құйқасын шымырлатар, етін езіп, сүйегін сырқыратар ауыр эпизод. Енді ол мәңгүрттер шыққан тегін де, түп-тамырын да, туған жер,туған елін де білмейді. Естен, санадан, ақылынан айырылып мәңгіп қалған құр сұлбалар.

Жалпы, бүгінгі таңда бүкіл әлемдік рухани айналысқа түсіп кеткен мәңгүртизмді ең алғаш дүниеге келтірген, сөз жоқ, Әбіш Кекілбайұлы. Оған ешкімнің де дауы болмаса керек.

Кезінде “Күй” хикаясы қазақ әдебиетінде құбылыс ретінде танылды да, іле-шала әлемнің көптеген тілдеріне аударылды. Қадірлі деген әдеби орталарда үлкен резонанс тудырды. Мәселен, көрнекті сыншы Л. Теракопян былай деп жазды: “Өткен өмірдің көне беттерін аша отырып, тарихи шындықтан ауытқымаса да , Әбіш Кекілбаевтың бұл повесі бүгінгі күннің көкейтесті мәселелеріне жауап береді. Бұл шығарма адам бойындағы творчестволық бастау көзін, өзінше ойлау құқын әспеттейді” . десе, белгілі неміс сыншысы Герберт Кремпиен “Адайлар мен түркмендер арасында жүздеген жылдарға созылған алауздықтан хабардар ететін осы оқиғалар көшпенді халықтарда бұрын тарих болмады деген қауесетті жоққа шығарады, мұндай қауесет бұрын қазақтарға да таңылып келген еді... Сонымен қатар, Орта Азия даласында өткен кішігірім қақтығысты суреттеу арқылы үлкен қоғамдық мәні бар, гуманистік мәні бар хикая жазуға болатынын дәлелдейді. Қазақ жазушысы ертедегі ұлттық тарихқа үңілсе де, бүгінгі заманда, мысалы, Африка халықтары үшін айрықша мәні бар өте көкейтесті мәселелерді қозғайды”.

Екі сыншы да осы сөздерімен-ақ “Күйді” әлемдік, адамзаттық деңгейдегі мәселелерді қозғаған қарымды шығарма екенін көрсетіп беріп отырған жоқ па?!

Сондай- ақ көлемі жағынан шап- шағын, ал көтерер мәселесі қара нарды қайыстырардай “Шыңырау” хикаясындағы астарлы, ауқымды ой қандай! Жалпы, Ә. Кекілбайұлы шығармаларының қуаты мен күші астарында жатады. Сондықтан Әбіш туындыларындағы айтылар ой мен көтерілер мәселені астарынан іздеген дұрыс. Амал не, көбіміз-ақ Әбіш шығармаларының сыртқы мәтінін оқимыз да, оның астары мен тереңін оқи бермейміз. Содан барып өз тайыздығымызды көрмей “ауыр жазады” деп авторды орынсыз күстаналап жататынымыз бар. Ал, шынында, Әбіш шығармаларын оқу үшін, оны қорыту үшін біраз дайындық керек. Сонымен бірге оның шығармалары өз оқушыларынан үстірт қызығып оқуды емес, зерттеп үңіліп, таратып- танып оқуды талап етеді. Сонымен “Шыңыраудағы” бейнетқор құдықшы Еңсеп ес біліп, етек жиғалы бері жапан дала, шөлді аймақты мекен еткен елде жер қазып, су шығарып еңбек етті.Талғап жұтар бір тамшы суға зар болып, таңдайы кеуіп отырған елдің мейірін қандыратын талай- талай күмпілдеген шыңыраулар қазып берді. Сол аймақтағы теңдессіз құдықшы атанды. Бірақ оның азап пен бейнетке толы өмірі ескеріліп, еленіп, бағаланды ма? Жоқ. Қайта мазақ пен келекеге айналды. Аяққа басылды. Бірақ сонда да ол өз өмірін құрбан етіп, аса бір жанқияр жанкештілікпен сол өңірде жоқ, ғұмыры сарқылу дегенді білмейтін ең терең шыңырау қазып өз Өнерін асқақ етіп кетті.Сол үшін де аяй отырып, оны мақтан тұтасың! Өйткені оның өзі өлсе де, өнері өлген жоқ. Өнері ертеңге таусылмас қазына , мәңгілік мұра боп қалды.

Ол көтерген бүгінгі күннің көкейкесті мәселелері сол біз айтып отырған астарлы ой мен сол астарлы қуаттан танылып, таралады. “Бәсеке” хикаясында асылын аяқ асты етіп тынған қызғаныш қарастырылса, “Ханша дария хикаясында” өзінің елі мен жерінің кеткен кегі үшін, намысы үшін қанқұйлы қаныпезердің алдында да иілуді білмейтін адам жанының асқақтығы жырланады...

“Дала балладаларының” заңды жалғасы болып табылатын “Аңыздың ақыры” романы да өзінің тұтас кесектігімен, масштабтылығымен, әрі терең, әрі биіктігімен айрықша орын алады. Бұл роман аса күрделі, қатпар- қатпарлардан тұратын философиялық, психологиялық шығарма. Ол тартысты ішкі монологтармен,сана ағымы әдісімен жазылған. Адам жанының түкпір-түкпірінде болып жататын небір құпия құбылыстарын, ағысты иірімдерін жан- жақты ашып көрсетуге тиімді бұл тәсілді Әбіш өте сәтті пайдалана білген.

Роман кейіпкері ұлы Әмірші де күні кеше ғана қатардағы қарапайым жан болған. Ол да мына өмірдегі жұмыр басты пенденің бәрі сияқты талай- талай кезең, талай- талай асулардан өткен. Қиналған, құқай көрген, қуғын- сүргінге түскен. Бірақ ол аса айлалы, аса ақылды еді. Содан да ол өзгелерден ақылын да, айласын да асыра білді. Аңдысқандардың бәрін торға да түсіре білді, орға да құлата білді. Бәрін жеңді. Ақыры жарты әлемді алдына жығып, аузына қаратқан Әміршіге айналды. Ақ дегені алғыс, қара дегені қарғыс болатын, аузын айға білеген шексіз биліктің делбесін қолына ұстады. Асты, тасыды. Бара-бара ол қол астындағы бүкіл елді өзінің құлақ кесті құлындай көретін болды. Қорқыныштың құшағында, үрейдің құрсауында ұстады. Әділдік деген менің жарлығым, менің үкімім деп білді. Жорықтан жорыққа барып, жеңістен-жеңіске жеткен сайын ол бұрынғыдан да айбарлана, бұрынғыдан да қаһарлана түсті. Қанағат дегенді де, шүкіршілік дегенді де мүлде естен шығарды. Араны барған сайын ашылып, құлқыны тойымсыз құрдымға айналды. Көкірегін менмендік пен такаппар астамшылық жайлады.

Әрине, Әбіш өз кейіпкерін тек қана қанқұйлы қаныпезер етіп, оған қара бояуды баттастырып жаға бермейді. Оның да ет пен сүйектен жаралған жан екенін, оның да опық жеп опынып қалатын сәттері болып тұратынын, әрі нақты, әрі нанымды детальдармен сәтті көрсетіп отырады.

Оның жаны аса күрделі. Оның кезекті қаһарлы қатыгездігі тағы да қандай азап пен сор әкелетінін білмей бір дал болсаңыз, оның зұлымдығы мен қулығының да сондай түпсіз тұңғиық екеніне, оған құрық та, сырық та бойламайтынын көріп тағы да таң қаласыз. Бұл дүниенің ұңғыл- шұңғылына әбден қанық, оның түкпір- түкпірін пайымымен адақтап шыққан ол, ненің не екенін біле тұра, мейірімді жан қалауын емес, өктем де қатал билік қалауын жасайды. «Кісіге ісің түскеннен артық қорлық бар ма? Өзі де сол дүниеде кіріптарлықтан асқан қорлық жоғын біліп, қаршадайынан билікке таласпап па еді? Сол үшін талай рет ажалдың алдына барып қайтпап па еді. Оның ешқайсысын осы кезге дейін ұмытқан жоқ. Әлі күнге дейін сол есіне түскенде шор боп біткен әлдебір ескі жарасы сыздап, сүйек-сүйегінің бәрі сырқырап қоя береді. Бірақ кіріптарлықтан, құлдық ұрғаннан өз басы аза бойы қаза бола тұра, алдына келген қайсы монтаны бастың мүддесін түсініп көрген еді, қайсысына шындап көңілі құлап еді”. Оның шын болмыс- бітімі осы жолдардан анық көрініп тұрған жоқ па?! Өзі кіріптарлық пен құлдық табиғатын терең түсіне тұрып, оның қорлық екенін ұға отырып, бірақ басқаларды құл- құтан, кіріптар етіп ұстауды жаны қалайды. Өйткені оның өзі өктем биліктің құлы. Енді Әміршінің шексіз билік құлдығынан құтылуға дәрмені де, пәрмені де жетпейді. Бұл—тағымнан айрылсам бағымнан да, барымнан да айрылым деп ойлайтын бүкіл билікқұмарлардың трагедиясы!

Әмірші алыс жорыққа аттанған кезде жас ханым оның қайтар кезіне дейін көңіл мен көзді қатар арбайтын, аңсар сағыныштың куәсіндей, зеңгір көкке қол созып тұрған ғажайып сұлу мұнара салдырмақ болады да, іске кірісіп кетеді. Күндердің күнінде көк мұнараны қалап жатқан жас шебердің жас ханымға көзі түсіп, оған өлердей ғашық боп қалады. Мұның бұл сезімі аса қауіпті, қатерлі екенін, түптің түбінде басын жалмап, жұтып қоюы кәдік екенін біле тұра, ол өз сезімінен бас тарта алмайды. Қайта, күн өткен сайын желді күнгі өрттей өршіп, ерік- жігерін алып , бұрынғыдан да күшейе түседі. Жас ханым оны бұл оспадар қылығынан арылтпақ болып оған ең сұлу, ең ажарлы күңін сыйға тартпақ болады. Бірақ одан да ештеңе өнбейді. Енді оның қалап жатқан мұнарасы алыстан қол созып шақырып тұрған сағыныш мұнарасы емес, хас шебердің жас ханымға деген аңсар сезімінен өрілген Махаббат мұнарасына айналып бара жатады. Ақыры көгілжім аспанға тік өрлеп көтеріліп бара жатқан мұнара өруді тоқтатып, өзінің жүрек қалауын табандап талап етіп тұрып алған ұлы махаббат тегеурініне шыдай алмаған жас ханымның көкірегіне де құрт түседі. Ол құрт ақыр соңында Үлкен ханымның Әміршіге ишаралап көрсеткен алма ішіндегі, сонан кейін Әміршінің бүкіл ақыл-ойын, есі мен санасын күні-түні кемірген құртқа айналады.

Жарты әлемді жатқызып- өргізіп, ашса алақанында, жұмса жұдырығында ұстап тұрған қаһарлы Әмірші ұстасаң үгітіліп кетердей үлбіреген гүлдей әлсіз, тисең үзіліп кетердей дірілдеген тіндей нәзік жас ханымның жүрегіне билігін жүргізе алмай, бір оң жақтан, бір сол жақтан ұйтқып соғатын желдей алағай да бұлағай күй кешеді. Енді ол үшін мына дүние “құлыпсыз түрме”, ал өзі сол дүниенің “кісенсіз тұтқыны”. Одан құтылар, одан шығар жол бар ма?.. Әмірші қаншама айлалы, қаншама ақылды , қаншама сұңғыла болғанымен жанын жегідей жеп, жебірдей кемірген дәл осы сұрақтарға жауап таба алмай ойы он саққа, санасы сан саққа жүгіріп сансыраған хал кешеді. Әр қимыл, әр сөзін бағып отырған анталаған көз бен сәл қияс басса қураған қауға тигендей лау еткелі тұрған сөздің алдын алу үшін бас сәулетшіні өзі салған зынданға (одан басқа оның өнер туындысы жоқ) тастап , жас шебердің көзін ойып, тілін қырқады. Санасын сарсылтып, жанын обырдай обып жатқан ойлардан құтылам деп ойлағандықтан осылай істейді. Бірақ құтыла алмайды. Өрмекшінің торындай шым-шытырық өз ойына өзі бұрынғыдан бетер шырматыла түседі.

Әмірші өзінің күн өткен сайын іргесі қақырап, басынан бағы тайып бара жатқанын сезе тұра, махаббатқа ешқандай әмір жүрмейтінін, өнерді қандай бір қатыгездік те жеңе алмайтынын ұға алмады. Махаббат пен Өнерге қол көтерген жан түптің түбінде сол Махаббат пен Өнердің зауалын тартып, киесіне ұшырайтынын сезбеді. Өйткені Махаббат пен Өнерде халық рухы ұя салған. Ал халық рухын қандай бір қаһарлы, қандай бір қанқұйлы күш те құлатып, күйрете алмақ емес. Оларды күйретіп құрдымға жіберем дегендердің бәрі де, өздері күйреп, өздері құрдымға кетпек. Бұл жазылмаған заңдылық. Осы заңдылық тағы да үстемдік етті. Яғни, төрткүл дүниені табанының астына басқан Әміршінің қаһарынан Махаббат пен Өнердің рухты киесі , қаншама қорлықтың қанды шеңгеліне түсіп, зорлықтың табанына тапталса да, әлдеқайда зор, әлдеқайда қуатты болып шықты. Махаббат пен Өнерге , яғни халықтың рухына жасалынған ол қорлық пен зорлық, ақырында оны есінен шатастырып, ақылынан айырды... Бірде көзін ашып жан- жағына қараса “күллі дүниені “Барар жерің бәрібір жердің асты” деген шимай жазу қаптап кетіпті...

Ол тағы көзін ашты. Төбесінен қарақоңыр күңгірт бірдеңе төніп тұрды. Бірақ Әмірші бұл жолы өзінің үйреншікті алтын, атлас шатырында жатқанын, әлде баяғыда өзі салдырған тас зынданда жатқанын анық ажырата алмады”. Қаһарлы өктем деспот пен қатыгез диктатордың өмірі осылай аяқталмақ. Қанқұйлы ісінің зауалын тартып, халық рухының киесіне ұшырамақ.

Әбіш Кекілбайұлы өзінің айтар ой, көтерер мәселесіне материал етіп аңыз- әңгімелерді неге таңдап алды деген сұрау тууы әбден мүмкін. Біздің пайымдауымызша, автор аңыз-әпсаналарды есіліп те, көсіліп те жазуыңа көне беретін, бір жерін алып, екінші жеріне қосып сөйлесең де ешкім келіп барын барлап , жоғын жоқтап жатпайтын қызықты хикаялар деп емес, керісінше, ол аңыз- әпсаналарда халықтың арман-ойы, үміті тілегі ұялаған, халықтың тарихи тәжірибелері жинақталған, ең бастысы, оның өн бойында сол белгілі халықтың ғасырлар бойы қадірлеп, қастерлеп келген Рухы жатыр деп біледі. Сол “көне” Рух лебімен бүгінгі оқырман жанына мәңгі өлмес намыс пен жігер, парасат пен пайым шоғын үрлеп тұтандырғысы келеді. Сол арқылы уақыт байланысы мен ұрпақ сабақтастығын орнықтыруды қалайды. Әбіш Кекілбайұлының аңыз-әңгімелерге барудағы көп мақсатының бір мақсаты осында жатыр деп білеміз.

Ешқандай асырып та, жасырып та сөйлемей шындығын айтар болсақ, Әбіш Кекілбайұлының тарихи тақырыпқа жазылған бұл шығармалары тек қазақ әдебиетінде ғана емес, кезіндегі Одақ көлемінде де, шетел әдебиеті деңгейінде де елеулі оқиға болды деп айта аламыз. Бұл ретте заманымыздың ұлы суреткері Шыңғыс Айтматовтың “Талантты қазақ прозаигі Әбіш Kекілбаев мифологиялық системалар мен структураларды игеру арқылы өткен мен бүгіннің маңызды мәселелерін қозғай білген. Бұл кітап ойшылдықтың жоғары сатысынан қарағанда да, аңыз- әңгімелер мен бүгінгі күннің, өткен мен бүгінгі күн тәжірибесінің қорытпасы, осы компоненттердің барлығы (әрине, мұның ішінде прозаиктің таланты да бар) қосыла келе, біздің пікірімізше, бұл шығармалардың мазмұнын ғана байытып қоймай оның көркемдік қасиетін де арттыра түскен” деген сөзін келтіре кеткенді жөн көрдік. Ал классик жазушымыз Әбдіжәміл Нүрпейісов осы “Дала балладалары” туралы ойын былай түйеді: “Ол өзінің шығармаларында атақты тұлғалар есімін саудаға салмайды. Ол халқының өткен тұрмысын әспеттеу, әйтпесе мансұқ ету секілді мінезден де аулақ. Адам өмірінің әлеуметтік сыр- сипаттарын философиялық, психологиялық тұрғыдан терең көрсетуі бұл повестердің шыншылдық қасиетін ерекше көтере түскен”.

Осы дүниелерден кейін Ә. Кекілбайұлы арқауы бүгінгі күн тақырыптарынан өрілген, мүсінді де келісті бірқатар, негізінен, жеке адамдардың жан- дүниесіне бойлап, жан-жақты үңіле отырып, қоғамдық мән мен әлеуметтік сипатқа ие мәселелерді қозғауды мұрат еткен туындылар жазды. Ол шығармаларында Әбіш, ең алдымен, адам бойындағы игі жақсылық пен келеңсіз, кесірлі құбылыстардың тегін қарастырып, оны тудыратын қозғаушы кұбылыстардың түп-тамырын танып-табуға күш салған. Адамның қоғам, ел алдындағы, өзінің отбасы алдындағы, ары мен ожданы алдындағы жауапкершілігін барынша терең сезіну керектігін дәйекті көркем сүзгіден өткізген. Кім де кім өзінің жер үстіндегі адамдық миссиясын адал атқарса, әмәнда сол адамның мерейі үстем, мәртебесі биік, кім де кім өзінің қарапайым ғана қағидаларға құрылған адамдық миссиясын естен шығарып, адамдықтың адал жібін аттап кетті ме, онда ол ел, жер алдында, бүкіл тіршілік атаулының алдында кінәлі. Жазушының бұл топтама шығармалары да көп мәнді ашып, көп гәпті тарқатады.

Ол топтаманы айтқанда, сөз жоқ, алдымен ауызға ілігері бірінен соң бірі дүниеге келген “Көлденең көк атты”, “Тасбақаның шөбі”, “Керек адам”, “Міне керемет”, “Ақырғы аялдама” әңгімелері мен “Бір шөкім бұлт”, “Бәйгеторы”, “Құс қанаты”, “Шеткері үй”, “Бір шоқ жиде” хикаялары дер едік.

Бұл әңгіме-хикаялардағы кейіпкерлердің дені дерлік қарапайым, өзіміз өмірде күнде көріп жүрген қатардағы жандар. Әрине, олардың өскен әлеуметтік орталары да, мінез-құлықтары да, болмыс- бітімдері де, қоғаммен және адаммен қарым- қатынастары да әр қилы, әр түрлі. Міне, жазушы осындай сан қилы, сан түрлі тағдырлардың ішкі жан-дүниесіне зер сала үңіліп, оларды харекет үстінде, ісі мен күнделікті тіршілігінде болып жататын процесс арқылы адамдық бітімін, кісілік болмысын ашады.

Мәселен “Тасбақаның шөбі” деп аталатын әңгімесін алайықшы. Әңгімедегі Қарабала мен Оңбай екеуі бір жерде кіндік қандары тамған, бір ауылда тай-құлындай тебісіп өскен, құрдас десең құрдас, ағайын десең ағайын. Бірақ, солай бола тұра, екеуі екі басқа. Мақсат-мұраттары да, өмірге деген көзқарастары да екі бөлек. Соғысқа барып бір аяғын беріп қайтқан, туғаннан екі иінін жұлып жеп, айқасқанмен айқасып, шайқасқанмен шайқасып, ел ісіне ерте араласып, соның арқасында билікке де тезірек қол жеткізіп, біршама уақыт тіпті абырой-беделге де ие боп, ал одан шеттеп қалғанда бәрінің апшысын қуырып, дүниеге өзі де симай, жұртты да сиғызбай, анамен бір тартысып, мынамен екі тартысып, тек өзі ғана аппақ, қалғанының бәрін қара көретін шәлкес мінезді жан. Оның бұл өңірде ұстаспаған, шатаспаған адамы жоқ. Оңбайдың, әсіресе, бастықтармен жаны қас. Өйткені ол өзінің жолының болмай қалғанын да, шегеріліп шеттеп қалғанын да солардан көреді.

Ал Қарабала болса, кезінде сабақты да мандытып оқымаған, ғұмыр бойы Оңбайдың көлеңкесіндей болып қасына еріп, оны арқа тұтатын, оның айтқанының бәрі жөн, істегенінің бәрін дұрыс деп білетін, басқа жұртпен жұмысы жоқ, біреуге жақсылық жасаса да жақсылық жасадым-ау деп ойламайтын, еткен еңбегін ешуақытта бұлдап көрмеген, аудан орталығына да бір- ақ рет барған, жарамсыз боп соғысқа алынбаған, бар өмірі қара төс пен қара балғаның солқылы мен шыңылы астында өткен қарапайым жан.

Күндердің күнінде Оңбайдың соғыстан алған ескі жарасы қозып төсек тартып жатып қалады да, Қарабалаға құрдастығын бір, ағайындығын екі салып жоғарыдағы бастықтарға барып, соғыс мүгедегі ретінде маған машина сұра деп қолқа салады. Әрине, ол машинаны өзі де талай- талай сұраған, бірақ ала алмаған. Ол жұмысқа Қарабаланы жегіп отырғаны, жоғарыда қандай кісәпір адамдардың жүргеніне оның да көзін жеткізіп масаттану, екіншіден, алдын ала біліп отырғанындай, жұмыс тындыра алмай келетін Қарабаланы кекетіп, мұқатып масайрау. Бірақ Оңбайдың жымысқы екі мақсаты да орындалмады. Қарабала өзінің бір кездегі ел адындағы бейнетқорлығы мен адамдарға жасаған қайырымдылығының арқасында бар шаруаны оп-оңай шешіп қайтты. Ол тіпті бұл шаруаның шаршатып- шалдықтырмай оп-оңай оңтайына келе қалғанын өзінің бір кездегі жасаған жақсылықтарының арқасы деп ойламайды да. Жолының болғанын ауданға бара жатқанда шалқасынан үйелеп жатқан тасбақаны аударып сап, аузындағы шөпті ырым етіп алғанынан көреді. Қайран, ырымшыл қазақы қарапайымдылық-ай! Бұл әңгімеде автор жасаған жақсылығы үшін титімдей де не алғыс, не қолпаш тілемейтін адам жанының жомарттығын паш етеді.

“Көлденің көк атты” әңгімесі Самат деген жауынгердің өзінің командирі Ахаттың майданда қалай опат болғанын үйіне естірту үшін алыс жолға аттанғанынан басталады.

Оның қандай тапсырманы да тапжылтпай орындайтын қатаң тәртіптің адамы екенін “Көлік күтіп бір күн жатыпты—кезiкпепті, екі күн жатыпты—кезікпепті, үш күн жатыпты—кезікпепті. Төртінші күн –жаяулатып тартып кетіпті” деген сөздерден- ак байқауға болады.

Командирінің қазасын естіртуге барған Самат сол үйде қалып қояды. Тұла бойы тәртіп пен тазалықтан тұратын ол бел шешіп, білек сыбанып жүріп жұмыс істейді. Бірақ кеше ғана қан майданда қайтпас қайсарлық көрсете білген, мейірімі мен қайырымы мол, кеше ғана жауды жеңіп қайтқан жан, енді бүгін ғұмырын ауырдың асты, жеңілдің үстімен өткізген Жаныс зымиянның айласы мен амалынан жеңіліс табады.

Әбіш Кекілбайұлы келесі әңгімелерінің бір парасында қоғам мен адам бойын жайлап бара жатқан мерезді құбылыстар мен кеселді дерттерді арқау еткен. Ол әңгімелер, негізінен, әлеуметтік- психологиялық әңгімелер болып табылады. Мәселен, “Міне кереметті” қараңыз.

Екі жақтан бір-біріне қарсы шыққан ұшқыр пойыз бір үлкен тораптық станцияға келіп түйіседі де, екі орынды жұмсақ вагонда келе жатқан екі азамат перронға шығады. Қасына ерткен жұбайлары. бала- шағаларымен қауын қарап келе жатып бір- бірімен ойда жоқта кездесе қалады да “Міне, керемет!,”– деп қуана құшақтарын ашып мәре-сәре болады. Шынында да, сырт қараған жанға бір-біріне деген ынта-ықыласы керемет- ақ. Солай болуға тиісті де! Өйткені жастық шағын, студент кездерін бірге өткізген, бірге тұрған. Содан да бір- біріне өліп- өшкен пейіл- ниеттерінде титімдей де кінарат жоқ. Жарасымды-ақ. Бірақ... Екеуі бала-шағаларымен өз вагондарына қайта жайғасып, бір- бірі туралы ойлағаннан- ақ әлгі ақ пейіл, ақ ниеттен жұрнақ та қалмайды. “Өзі олай боп еткен екен, бұлай боп кеткен екен, қалай өсіп кеткен, шамасы жоғарыда бір тірегі болды- ау деп, дүние- мүлік те жинап үлгеріпті, анаусы бар екен, мынаусы бар екен, аузының салымы бар екен, әйелді де соққан екен деп” бір- бірін іштей күстаналай бастайды. Екеуінің қызметтері екі бөлек, бір- бірімен ешқандай қарым- қатынастары да жоқ, солай бола тұра бір-бірін күндеп, қызғаныштың қызыл итіне таланып бара жатады. Сол баяғы бақастық, сол баяғы іштарлық, сол баяғы көре алмаушылық, сол баяғы бақталастық! Автор осы бір сұрқия, зымиян мінез-құлықтарды шағын ішкі монологтар арқылы шебер бере білген.

Сондай-ақ “Керек адамда” ә дегенде аңқылдаған жайдары, жарқылдаған жайсаң жан болып көрінетін Ержановтың жағымпаздық пен жарамсақтықтың небір айла-тәсілдерін меңгерген, әрі құбылмалы, әрі жытқыр бола тұра “керек адамның” көңілін табам деп жүріп рухани құлдырап, өзінің адал төсегін де арамдатып, кісілік келбет пен адамдық болмыстан жұрдай болған жанның болмыс- бітімін ашып көрсетсе, “Ақырғы аялдамада” алған ілім- білімі де, қабілет- қарымы да, мүмкіндігі де көп адамнан ілгірі бола тұра , бірақ ол ілім- білімін, қабілет-қарымы мен мүмкіндігін ойына алған мақсат жолына пайдалана алмайтын, белді бекем буып нар тәуекел ете алмайтын жалтақ, үргелек, содан барып иненің көзінен өтіп кететін жылпос біреулерге жем боп, ғұмырын өзінен әлдеқайда төмен адамдарға қызмет көрсетумен өткізіп келе жатқан, тіпті махаббат үшін күресуге қажыр-қайраты жоқ дәрменсіз адам туралы сыр шертеді. Осы екі әңгімені оқып отырып бір-біріне қарама- қайшы, керағар, екі дай аяушылық сезімде қалатының анық. Біреуін мүсіркеп, екіншісін есіркеп аяйсың.

Осы және басқа да әңгімелерін парақтап қарап отырып Әбіш Кекілбайұлының әрі қысқалықты, әрі нұсқалықты талап ететін әңгіме жанрының хас шебері екенін байқап, бағалауға әбден болады.

Оның “Құс қанаты”, “Бір щоқ жиде”, “Шеткері үй” хикаялары да адам болмысының терең қатпарларына үңілуімен, олардың тағдыр- талайымының соншалықты күрделі, соншалықты күрмеулі екенін көрсете білуімен жұртшылық көңілін жаулап алған шығармалар деп білеміз. Бұл үш шығарманың үшеуінің кейіпкерлері де соғыстың өртіне шарпылып, ызғарына тоңған кейіпкерлер. Бұл жағынан ұқсас. Бірақ ол кейіпкерлердің тағдырлары бір- біріне мүлде ұқсамайтын үш тарапқа тартылған жолмен дамиды.

“Шеткері үйдегі” ажарлы, көрікті қыз Зуһра ғұмыр бойы есеп-қисаппен өмір сүрген саудагердің үйінде дүниеге келген. Содан да олар тал шыбықтай таралып желкілдеп өсіп келе жатқан қызының да тағдырын есеп- қисаппен шешеміз деп ойлайды. Ешқандай, не құлқы, не ынтасы болмаса да олардың Зуһраны комсомол жиналыстарына қайта- қайта жіберулері, сол құрғыр құр есептен туған. Олар бірде келісіп,бірде керілдесіп қызылкеңірдек боп жататын бүгінгі комсомол жетекшілерінен күні ертең-ақ жұртты аузына қаратқар, жалғанды жалпағынан басар ортаң қолдай бір- бір лауазым иелері болып шыға келетінін жақсы біледі. Шынында да, бұл тұрғыдан келгенде, тіпті де жаңылысып тұрған жоқ: ертең- ақ мен деген дыңдай бір жігіттің етегінен ұстайды. Бірақ бұл қу тағдыр сенің сартылдатып салған есеп- шотыңа көнсін бе?! Оның өз есебі, өз жолы бар... Көп ұзамай енді ғана көзге түсіп, ауызға іліге бастаған күйеуі бауырына бір бала құшақтатып соғысқа кетеді. Ол бала әке- шешесінің қолында қалады да, ал өзі олардан бөлек, шеткері бір үйде сыбай-салтаң өмір сүреді. Бара- бара ол көзі түскен жанның көзін қарықтырар сыланып- таранған тоты құстай келіншекке айналады. Енді (тағы да!) шешесінің есеп-қисапқа толы ақылымен бағы озық еркек іздеп, аяғына оралғы болмас үшін жалғыз баласын қиыр алыстағы әскери оқуға жібереді. Сол- сол- ақ екен енді ол тағат та таппайды, тоят та таппайды. Бір қызықтан соң бір қызық, бір еркектен соң бір еркек. Мұны еркек ермек қылса, бұл еркекті ермек етеді. Енді бұған алыста жүрген жар дегенде жалғыз баласынан гөрі үй күзететін ит жақын. Ол тек өзінің көркі мен ажарын ғана қызықтайды. Көрік-ажарыммен кез келген еркекті ерттеп мініп, құрдай жорғалатып қоям деп ойлайды. Көбіне, солай болады да! Мақсатсыз, мәнсіз, мағанасыз өмір! Бірақ ол, ең өкініштісі, ғұмырының соңына дейін өзінің мақсатсыз, мәнсіз, мағанасыз өмір сүріп жүргенін білмей өтеді... Сонымен мына жер үстіне жел қуалаған бір ебелек келді де, бір ебелек кетті... Адамның өзін-өзі осыншалықты тәлкек етіп,өзін- өзі осыншалықты ойыншыққа айналдырып, өзін-өзі осыншалықты талан-таражға салғанына әрі күйінесің, әрі налисың.

Ал “Құс қанатындағы”, бүгінде үлкен кейуанаға айналған қара кемпірдің бүкіл өмір жолы, бүкіл болмыс- бітімі Зуһраға мүлде қарама- қайшы. Ол да күйеуін соғысқа аттандырған. Ол да еркек кіндіктен жалғыз тұяқ– ұлмен қалған. Бірақ ол сол ұлды қашан жеткізем деп,қайтсем қалқитып адам қатарына қосам деп отқа да түседі, суға да түседі. Қаншама қиындықтың қиямет көпірінен, қанашама азаптың тозақты жолынан өтеді. Бірақ ол бірде бір рет арына да , жанына да дақ та, тозаң да түсірмейді. Мұқалмас жігер, қайтппас қайсарлық танытады. Арпалысады. Күреседі. Ақыры баласы оқу бітіріп, ел сыйлар азамат боп, анасын астанаға ап келеді. Әрине, есігіне құлып түгіл, жіп байлап көрмеген ауылдан келіп, қай уақта да есік- терезелерін тастай ғып жауып, мұнтаздай болып қымтанып отыратын қалаға үйрене қою оңай емес. Тіпті бір кезде абсын- ажындары айтқан, “асты тақтай, үсті тақтай, ортасы шылдырмақтай” ақ пәтерде отырса да! Жалғыз бала үшін не көрмеген қара кемпір бұл! Бұған да көнеді, бұған да көндігеді. Сол баланың жолында жадау тұрмыс, жүдеу тіршілік кешсе де, ғұмыры мақсатты, мәнді, мағаналы . Тамырын тереңнен тартқан бәйтерек ғұмыр. Мақсатына жету үшін оның күреспен өткен ғұмырына қарап отырып әрі тәнті боласың, әрі қайраттанасың! Өмірдің мәні мен мағынасына бұрыннан да тереңдеп бойлай түсесің!

Сондай- ақ бұл шығарма– Әбіштің өз анасы Айсәуле бейнесін сомдап соққан ескерткіш-шығарма.

“Бір шоқ жиде” хикаясында құла түздегі ата-баба қонысын тастамай, жападан- жалғыз отырған Тілеу қарт пен Зейнеп кемпірдің тағдыры баян етіледі. Олар да соғыс зұлматтың зорлығын көріп, зомбылығын тартқан жандар. Жаратқаннан жалбарынып сұрап алған жалғыз перзентінен айрылып қалған мұңлық пен зарлықтар. О бастан-ақ бұл әулет құрама әулет еді. Баласының бәрінен айрылып тұл боп қалған кесірлі, кесапатты кезеңдерде, жақын бір ағайынның немесе жекжат- жұрағаттың нәрестелерін бауырларына басып, соларды алданыш етіп, әйтеуір Өтеу әулетінің отын сөндірмей, шаңырағын құлатпай тіктеліп кететін. Бұл бір арғы аталары Өтеудің өзінен басталған қайырсыз үрдіс. Бірақ ол үрдістен де өткен үрдіс бар: қара шаңырақ қалай да құламау керек! Бірақ оған тап қазір не амал, не қайрат бар?! Екеуінің отырысы мынау... Енді олар осылай қу тізелерін құшақтап, Өтеу атасынан қалған “Бебеу күйді” ғана мирас етіп қалатындай күй кешіп отыр. Бірақ жалғыздарынан айрылып жер жастанып қалған екеуінің де құдайы бар екен. Күндердің күнінде алыс бір қиян шеттегі Зейнептің жеңгесі Жаңыл кебежеге қырқынан әлі шықпыған баласын салып, салдыртып жетіп келеді. Бұл Құдайдың көктен сұрағанын, жерден бергенін қарашы... “Отыз күн омырауымды сорғызып ем, ол бұған да, сендерге де салық емес”—деп тырсиған қос емшегінің сүтін ошақтарына сауып, баласын екеулерінің бауырларына салады. Керегесі қақырап, уығы саудырап, шаңырағы шайқалып тұрған үйдің іргесі сол бір құйтақандай шаранадан қайтадан қатайып кеткендей болады. Құрдымға кеттік пе деп баз кешкендей боп отырған олар, сол бір бала үшін дүр сілкініп, қайта түлеп шыға келеді. Оны белінен үзіліп, құрсағынан шыққан баладан кем етпей аялап өсіріп, жұрт қатарына қосады. Енді олардың төрт құбыласы түгел: о дүниелік боп өмірден озғанда бастарына кеп аят оқитын, ең бастысы, әулеттің қара щаңырағын ұстап қалатын тұяқтары бар. Адам баласының бұл тірлікте бұдан өткен мақсат- мүраты бар ма екен, сірә?!

“Автомобиль” хикаясында алыс бір түкпірге жаңа өркениеттің келгенін, оны ауыл адамдарының қалай қабылдағанын түрлі жағдаят, түрлі оқиғалар арқылы сипатталады. Заман да өзгерді, заманмен бірге ауыл да өзгерді. Ауыл өзгерген соң адам психологиясы да өзгерді. Адам мен адам арасындағы қарым-қатынастар да өзгерді. Сол өзгерістердің бәрін автор нақты да, көркем суреттермен сәтті көрсете білген.

Әбіш Кекілбайұлының аударма саласындағы еңбегінің өзі жеке бір үлкен әңгімеге жүк боларлық. Оның қаламынан қыруар аудармалар дүниеге келді. Ол сонау студент кезінде-ақ Г, Мопассанның “Өмір”, “Пъер мен Жан” романдарын, сонан кейін іле- шала Л. Толстойдың “Соғыс және бейбітшілік” романының тарауларын аударуға қатысты. Әсіресе, оның аудармадағы нағыз шеберлігі У. Шекспирдің “Ромео мен Джульетта”, “Kориолан”, “Король Лир”, К. Гоццидің “Туранбике ханшайым”, А. Чеховтың “Ваня ағай”, В. Буероның “Бүгін мейрам, бүгін той”, Г. Ибсеннің “Үрей”, Л. Дарионың “Сүйіктім менің Электра”, М. Фриштің “Ғылым қуған Дон Жуан” пьесаларын тәржімалаған кезде жарқырап көрінді. Ә. Кекілбайұлы қаламының қуаты арқасында шұрайлы да құнарлы қазақ тілі әлемді мойындатқан бұл қаламгерлердің шығармаларын ешқандай тосырқамай, кібіртіктеп-қыбыжықтамай, бейне бір өз жері, өз өрісінде жүргендей еркін құйылып, еркін көсіледі.

Бұл жерде біз көріктен шыққан көркем дүниедей жазылған, таным мен тағылымнан , үлгі мен өнегеден тұратын қаншама сапарнамаларына тоқтала кетуге ешқандай мүмкіндік таппай отырмыз.

Ә. Кекілбайұлы “Дала балладаларын” тәмәмдап, бүгінгі күн тақырыбын бірқатар жылдар бойы зерттеп- зерделегеннен кейін, масштабтылығы жағынан да, көтерер жүгі мен айтар ойы жағынан да аса ауқымды нақты тарихи тақырыпқа жазылған романдарға ауысты.

Біз қазақ халқы тарихының, жалпы қазақ халқының ауыр да азапты, тартыс пен таласқа толы, тар жол,тайғақ кешулі ерек те айрықша кезеңдерінің бірін арқау еткен “Үркер” мен “Елең- алаң” романдарындағы тарихи фактінің игерілуі мен оның көркем көрініс табуы оқырман тарапынан болсын, сыншылар тарапынан болсын бірқыдыру лайықты бағасын алды деп ойлаймыз. Ол романдар, сөз жоқ, тұтас бір халықтың тарихи, саяси, әлеуметтік кескін келбетін, сол факторлардан туындайтын психологиясы мен моралін жан-жақты қарастырып, көркем мүсіндеп бере білген үлкен панорамалы шығармалар. Оған сол шығармалар өзегінде жатқан қорғасындай ауыр бүгінгі күннің ең көкейкесті проблемаларын қосыңыз. Онда ол шығармалар салмағы бұрынғыдан да ауырлап, ол проблемалар шоқтығы бұрынғыдан да айдарлана түсетіні сөзсіз.

Әлем әдебиетінің ең гуманистік, ең текті үлгілерінен үйрене отырып, халқымыздың аса бай рухани қазыналарын шығарма қанына барынша сіңіріп, тарихи фактіні көркем қорыта білген жазушының олжалы табысы шынында орасан зор.

Бұл романдардағы бір мәтіннен үш мәтін (кеше, бүгін, ертең) қатар оқылатынын кезінде айтқан болатынбыз. Соны бүгін де қайталап айтамыз. Оған біздің қосарымыз, жазушының тағы бір ерекшелігі—тарихи факт арқылы белгілі бір кезеңнің әлеуметтік болмыс-бітімін, саяси жағдайын, психологиясы мен моралін, трагедиясы мен драмасын жан-жақты көрсетумен бірге, сол белгілі фактінің философиясын ашатындығы, біздің ойымызша, бұл ілуде біреудің ғана қолынан келетін іс. Сондықтан да бұл шығармаларға пайдаланылған тарихи материалдар—мұрағаттық, кеңселік іс қағаздары, басқа да әртүрлі құжаттар Әбіш қаламы арқылы қанымызға сіңіп, рухани құжаттарымызға айналып кетеді.

Шынын айту керек, бір қуаныштысы қазақ әдебиетінде тарихи тақырыпқа бару, оны жан-жақты игеру қанатын кең жайып келеді. Бірақ белгілі бір тарихи тұлғаны немесе бір тарихи кезеңді көркем шығармаға айналдыруда жұрттың бәрі діттеген жеріне жетіп, жұрттың бәрі біз күткен деңгейден көрініп жүр деп айта алмаймыз. Әрине, олардың ішінде талантты авторлар да жоқ емес. Сонымен бірге, авторлардың өз тақырыбын зерттеуіне де күман келтіре алмайсың. Ол шығармалар авторлары, бәрі болмаса да , сол белгілі тарихи кезең материалдарын, мүмкіндігінше, дұрыс меңгерген болып шығады. Олардың, тіпті, кейбіреулерінің көркем орындалуы да тап- тұйнақтай, шып-ширақ. Бірақ ол шығармаларды—талантты деген шығармалардың өзін де—белгілі кезеңге ғана қамалып, тынысың тарылып, тұншығып оқисың. Салқарлық, кеңістік жетіспейді. Мұны,ең алдымен, автор дүниетанымының шектеулігінен, яғни тарихтың бір қуыс мекенін ғана игеріп, оның басқа дәуір, басқа кезеңдерін жете білмеуінен, біле қалған жағдайда да, ол кезеңдер мен дәуірлердің тәжірибе мен дәрістерін сол өзі зерттеген кезеңмен жанды түрде сабақтастыра , салаластыра алмауынан деп білген жөн.

Жалпы, біздің ойымызша, белгілі бір халықтың, белгілі бір кезеңнің, тіпті оның бір шағын алқабын жазу үшін де бүкіл адамзат тарихынан хабардар болу шарт. Яғни сол тарихи алқапты бүкіл адамзат тарихының фонында қарастыра білген жөн. Және сол бүкіл адамзат тарихын , мәдениетін, эстетикасын, философиясын, олардың даму, құлдырау, шарықтау кезеңдерін терең түсіне білетін интелектуалдық қуатқа ие болу қажет. Сонда ғана автор өзі зерттеген сол тарихи кезеңнің саяси- әлеуметтік ахуалына, моралі мен психологиясына дәл баға беріп, оларды көркем де терең сараптамалық талдаулардан өткізбек. Сонда ғана ол шығарма бүгін мен ертеңге рухани қызмет көрсету хұқына ие бола алмақ. Бұл тұрғыдан алғанда Әбіш Кекілбайұлының “Үркер”, “Елең- алаң” шығармаларынан пішімі мол талант, үлкен жауапкершілікпен бірге, өрелі интеллектуалдық қуаттың тайға таңба басқандай болып көрініп тұратынын баса айтуымыз керек. Сондықтан да шығарма тынысы өте кең, қарымы өте ауқымды. Романдарда қазақ халқының белгілі бір тарихи кезеңі көршілес отырған басқа халықтардың тарихымен бірге өріліп, жанды байланыста қарастырылады. Және ол белгілі бір тарихи кезең қабатында ғана емес арғы- бергі кезең қабаттарымен де салаласып, сабақтасып жатыр...

Біздің пайымдауымызша, көркем әдебиеттегі Тарих деген ұғымның өзі екі мәнге ие. Біріншісі– факт-тарих, екіншісі—рух-тарих. Факт-тарих—құрғақ деректер мен нақты құжаттар. Онда жан мен қан, леп пен дем бола бермейді. Ал рух—сол факт-тарихтан тамыр ала тұра, адам жанын жаңғыртып, жаңарта алар, еліне, жеріне деген сүйіспеншілік рухын егіп, адам жанының түкпір- түкпірінде сілкіністер мен соқтығыстар тудыра алатын аса зор қуатқа ие. Шынын айту керек, көптеген жазушылар тек факт-тарихпен жұмыс істеп жүр. Олар тек фактының сыртын ғана бояп, оған әртүрлі қызылды- жасылды әлеміш өрнектер салып, оқырман қауымды алдарқатпақ болады. Ал рух- тарих, әдетте, факт-тарихтың ішінде, өзегінде жатады. Оны өндіріп алу оңай шаруа емес. Өйткені факт-тарих орасан зор қарсылыққа ие. Оны қақыратып, қақ жарып өндіріп алу үшін автор таланты шығармашылық қарулармен мұздай қаруланған, халықтың рухани күш-қуатын бойына молынан сіңіріп алған болуы керек. Әбіш Кекілбайұлының романдары, сөз жоқ, сол факт-тарихтың өзегінен өндіріліп алынған рух-тарих тілімен сөйлейтін шығармалар.

Бұл романдардағы тағы бір байқалар ерекшелік—ондағы қандай бір кейіпкерді алсаңыз да, белгілі бір дәрежеде қоғамдық ой, белгілі бір дәрежеде әлеуметтік жүк арқалап тұр. Әйтеуір қызық үшін, әйтеуір таңсық үшін жасалынған бірде-бір бейне жоқ. Кейіпкерлерінің бәрі дерлік өз заманының омырауын еміп, өз уақытының топырағына тамыр сап өскендер. Олардың қимыл-қарекеті, моралі мен психологисы, ең алдымен, сол заманның қимыл мен қарекеті, сол заманның моралі мен психологиясы. Мәселен, Әбілқайыр бойындағы қайшылықтар—уақыт пен заман бойындағы қайшылықтар ғой. Ол халық қамын ойлаған тұста қайраткер деңгейіне көтеріледі де, өзінің жеке басының қамын күйттеп кеткен тұстарда жәй пенде болып қалады. Батыр, Барақ секілді сұлтандар бейнелерінде сол кездегі қазақ көш басшыларының әрі тартқанды бері тартып отырған—тек тарихи ғана емес!—типтік бейнелері де, ал Тевкелев, Кириллов бейнелерінде патшалық самодержавияның ашқарақ, тойымсыз көзқарасы мен қорқау, обыр психологиясы қатар өрілген емес пе?! Сондықтан болса керек, жазушы кейіпкер болмысында жүріп жатқан сана ағымын замана ағымымен өзектес етіп, біртұтас өріп жіберген.

Бұл романдарды талдап- талқылап, оның композициялық құрылымы мен архитектоникалық түзілімін, образдар галереясын, фактілерді тірілтуін, олардан алар тағылым мен тәлімді жіктеп, саралап, терең сараптамалық зерттеулерден өткізу үшін арнайы көлемді мақала, мақала емес- ау, тұтас бір еңбек жазуға тура келеді. Сондықтан біз бұл жерде оның рухты тұстарын ғана тезистеп беруге ұмтылдық.

Бұл жерде тағы да қадала, қадап айтарымыз, бұл романдар, біреулер айтып жүргендей, тек Әбілқайыр туралы ғана романдар емес. Бұл романдар, ең алдымен, аса күрмеулі, күрделі кезеңдегі халық тағдыры туралы романдар. Дей тұрғанмен, сөз жоқ, басты кейіпкер– Әбілқайыр хан. Ал Әбілқайыр—тарихи тұлға. Ол туралы айтылып жүрген дәйексіз сөздердің бәрі, ең алдымен, тарихқа қиянат.

Агрессияның ең үлкені—тарихқа жасалынатын агрессия. Өйткені тарихың құрыса—болашағың да құриды. Бой көтеріп келе жатқандарды отап, омыртқа түзеп келе жатқандарды омырып жіберетін отаршыл жүйенің қанқұйлы машинасы осы мақсатта жұмыс істеген.

Енді, міне, өз алдымызға елміз. Бойымыз тіктеле бастады. Осы кезде біздің қай жағымызға болсын, әсіресе, тарихымызға сабыр-салиқалықпен үңіліп, сарабдалдық танытуымыз керек- ақ еді.

Кеңес өкіметі тұсындағы бойымызға сіңген науқаншылдық пен бір жақтан екінші жаққа құлай жығылушылыққа өзіміздің өңеші ұзын шамшылдығымыз қосылып тағы да тарихқа тас лақтыра бастадық. Оның кей тұстарын қорс қып қопарып, кей жерлерін көмуге кірістік.

Біздің бұл пікіріміз Әбіш Кекілбайұлының бас кейіпкері Әбілқайыр ханға да тікелей қатынасты болғандықтан әдейі тоқталып отырмыз. Біреулер оны тарихтан мүлде шығарып тастағысы кеп жанталасып жүр. Олай демеске амалың жоқ. Өйткені ол қатысқан қазақ халқы үшін теңдесі жоқ тарихи оқиғаларда оның аты бірде аталса, бірде аталмайтын болды. Аталса да жағымсыз ретте. Бейне бір біреулер тарих доңғалағын кері айналдырып, сол тарихи оқиғаларды өзінің қалауымен мүлдем қайта жасап, қайта тудырғандай.

Біз 1729 жылы Балқаш көлінің оңтүстігіндегі Итжеместе қазақтардың жоңғарларды ту-талақай етіп жеңгенін жақсы білеміз. Аңрақай деген атқа ие болған бұл жеңіс—қазақ халқы үшін—тарихи жеңіс! Ол жеңісті қандай бір тарихшыңыз да айналып өте алмайды. Сол жеңіске қол жеткізген қазақ сарбаздарының Бас сардары, басқа емес, Әбілқайыр ғой. Оны Бас сардар етіп әйтеуір пәленше-түгеншелер емес, сол кездегі ағаш шаңырақты, киіз туырлықты қазақтың игі- жақсылары тағайындаған жоқ па?! Қазақ халқының басына түскен ең қысталаң, ең қатерлі шақта оқшау жота Ордабасыда Төле би мен Қаз дауысты Қазыбек би бастап (Әйтеке би ол кезде дүние салған) басқаны емес Әбілқайырды Бас сардар етіп еді ғой. Өйткені сол кезде ол өзінің алымдылығымен де, алғырлылығымен де ерекше көзге түскен болатын.

Бұл фактіні тарихтың шойындай ауыр есігін айқара ашып кіре алатындарды былай қойғанда, оның саңлауынан сығалап қарай алатындарға дейін жақсы біледі.

Мейлі, сіз қалаңыз, мейлі, сіз қаламаңыз, Қаракерей Қабанбай да, Қанжығалы Бөгенбай да, қазақтың басқа қалқандары мен семсерлері де сол Бас сардар Әбілқайырдың қол астында соғысты. Сол соғыстың бүкіл тізгіні Әбілқайырдың қолында болды. Бұл—тарихи факт!

Ал, біз біле тұра, осы бір ақиқатты неге айналып кете береміз?! Сөйтсек, Әбілқайыр хан Ресейге бодан боламыз деп ант берген, содан да оған деген таудай ренішіміз бар боп шықты. Бұл, әрине, тарихи балаңдық!

Біріншіден, бодан болам деген сөз, мен саған бүкіл еркімді бердім, енді сен кел де мені отарлай бер деген сөз емес. Отарлау саясаты көп жылдан кейін басталды.

Екіншіден, сол кез үшін қазақ елінің Ресейге бодан болам деуі соншалықты күнә ма еді? Ол кез—күні кеше Жоңғар шапқыншылығынан босып кеткен ақтабан қазақтың ойылып қалған өкшесінің жарасы әлі бітпеген, маңдайынан сорғалаған сордың әлі кеппеген кезі емес пе еді?! Бір жағында қылышын жалаңдатып Жоңғар, бір жағында дар ағашын даярлап Хиуа мен Қоқан, тағы бір жағында зеңбірегін гүрсілдетіп орыс,тағы да басқа анталаған қалың жау тұрған жоқ па еді?! Ол кез—Ұлы Даланың бойынан дәрмен , қанынан қуаты кетіп қансырап жатқан кезі еді ғой.

Осы жағдайды біле тұра, Ресейге қосылмасақ, бізге ешкім де тимейтін еді, өз бетімізше-ақ іргелі ел болып кете алатын ек деп, қане, кім кепілдік бере алар екен?!

Ресейге бодандыққа, ең алдымен, сол кездегі қазақ даласындағы аумалы- төкпелі, қым-қуыт заманның өзі толғатып туған тарихи процесс итермеледі.

Сондықтан пісіп-жетіліп тұрған тарихи процесті есепке алмауға болмайды. Оны есептен алып тастаймын деу, барып тұрған тайыздық болады. Тағы бір айта кететін тарихи факті, Ресейге бодан болу процесі Әбілқайыр кезеңінен бұрын, сонау он алтыншы ғасырда Тәуекел ханның тұсында- ақ басталған.

Тәуекел хан Ресеймен тіл табысу үшін үлкен әрекеттерге барған жоқ па?! Соның нәтижесінде 1594 жылдың қаңтарында патша өкіметі Тәуекелге әскери көмек көрсеткен еді ғой. Тәуекел, өз кезегінде, Мәскеуге өзінің ұлы Хұсайынды аманатқа беруге келіскені қайда? Патша өкіметі осының қарымтасы ретінде Тәуекелдің немере інісі Ораз Мұхаммедті қайтармақшы болғанын қайда қоямыз?

Ресейге бодан болам деген саяси әрекет Әбілқайырдан кейін де тоқтап қалған жоқ.

Ұлы Абылай хан екі рет 1740 және 1771 жылдары патшаға бодан боламыз деп ант берген. Өйткені Абылай да Әбілқайыр сияқты сол кездегі тарихи жағдайды жіті пайымдап, зерек сезіне білді.

Сондай- ақ тек Ұлы жүзді ғана емес, бар қазақты аузына қаратып отырған Төле би 1734 жылы Ресей патшасы Анна Ивановнаға, ал 1749 жылы Орынбор губернаторы И. Неплюевке жиені Айтбай бастаған елшілік жіберіп бодандықты қабылдауға ризашылдығын танытып еді ғой.





Әрине, Әбілқайыр Абылай деңгейіне көтеріле алмады. (Өкінішке орай Абылайға да “шабуыл” жасаушылар бір толастар емес). Абылай үш жүздің басын қосты. Ал Әбілқайыр өмірінің соңғы жылдарында тышқаншылап кетті. Сол бір күрмеуі қатты күрделі заманды тарихи фактілерден қыл елі ауытқымай барынша көркем шындықпен көрсете білген Әбіш Кекілбайұлы “Қазақ әдебиеті” газетінде берген сұхбатында Әбілқайыр ханды “трагедиялық тұлға’’ деді. Ал үлкен тарихшы , академик Манаш Қозыбаев “Халық кеңесі” газетінде жарияланған “Сырым батыр және Хан Кене” мақаласында былай дейді.”Кейбір ғалымдар Әбілқайыр хан Ресейге өз бетімен бодан болды дегенді бетке басады. Шын мәнінде бұл іс қанды Жармақ (Ермак) жорығынан бастап бағдарланды. Ерте ме, кеш пе,– қазақ елі Ресейге қосылуы ақиқат болатын”. Осы сөз– сөз ғой!

Біз бұл мәселеге, сөз реті келіп тұрған соң арнайы тоқтала кеткенді жөн көрдік. Тарихты әркім өз қалауымен қақпақыл етуге болмайтынын тағы бір еске салғымыз келді...

... Жалпы алғанда, Әбіш Кекілбайұлы дегенде біздің көз алдымызға етек- жеңі мол пішілген сахаралық кеңдік, арғы мен бергіні, өткен мен бүгінді қатар қамтып жатқан парасаттылық, ең бір түпсіз шыңырау- шүңеттерден сөйлеп тұратын тереңдік, күрделі өмірдің күрмеулі тұстарына көрегендік жасай алатын пайымдылық, далалық дарқан болмыс, ірі философиялық бітім, әлемдік деңгейдегі үлкен білімпаз- білгірлік, тарихи сарабдал саналылық пен құлашты ойлылық, кең дүниетаным, келісті кісілік пен көрнекті қайраткерлік келіп тұра қалатыны сөзсіз.

Мен бұл жерде әйтеуір айтып қалу үшін марапатшыл әсіреқызылдыққа, қолпашшыл асыра сілтеушілікке салынып отырғам жоқ. Бұл сөздерді Әбіш Кекілбайұлының қадірін білетін, қасиетін ұғатын, оның тұлғасын көз алдына елестете алатын эамандастарымыздың бірқатары айтып қана қоймай, оны біздің тілімізге ілінбеген, аузымызға түспеген басқа қырларымен де толықтыра түсетініне, мен өз басым титтей де кұмәнданбаймын.

Талай- талай белестерден өткен Әбіш Кекілбайұлының шығармашылық пен қоғамдық өмірдегі тыныс-тіршілігін бөліп , әрқайсысын жеке-жеке қарастыру мүмкін емес. Ол тұтас жаратылыс, тұтас болмыс. Сондықтан Ә. Кекілбайұлының шығармашылық жолын айтқанда оның рухани бастау көздеріне, ал қайраткерлігін айтқанда оның қозғаушы қуатына тоқталмау мүмкін емес.

Рухани өміріміздің табалдырығын әп деп аттағаннан-ақ Әбіш Кекілбайұлы қоғам мен адам арасындағы қарама-қайшылықты, қоғамның адам санасы мен психологиясына әсер-ықпалын, адамның қоғамда алатын орнын, болмысы мен табиғатын, драмасы мен трагедиясын барынша қазып көрсетіп, қазымырлана сөйлеп келді. Оның ішкі ағымдары мен қат-қат боп жатқан терең қабаттарына үңілді.

Әбіш Кекілбайұлы—шығармашылық ісінде болсын, қоғамдық- қайраткерлік жұмыстарында болсын халықтық мән-маңызы бар үлкен қағидалар мен мұраттарға қызмет етіп келе жатқан ұлы тұлға. Ол қандай үлкен қағидалар, ол қандай үлкен мұраттар?

Ол халық халық боп қатарға қосылу үшін, ұлт ұлт болып рухтану үшін, ең алдымен, оның тарихи жадын оятып, тарихи санасын жаңғырту керек деп ұқты. Халық үшін де, ұлт үшін де тарихи жад пен тарихи санаға жасалынған қастандықтан өткен жауыздық жоқ деп білді. Өйткені тарихи жад өшіріліп, тарихи сана жойылған тұста шыққан тек оталып, тартылған тамыр қырқылмақ. Өткен– құрдымға кетіп, ал ертең—беймәлім болып қалмақ. Ондай кезде ұлт ұлт болудан қалып, жетектегеннің жетегінде, иектегеннің иегінің астында кетпек.

Міне, осыны бар жан-жүрегімен, бар болмыс-бітімімен терең сезіне білген Әбіш Кекілбайұлы, тағы да қайталап айтамыз, әлемдік әдебиеттің контексінде тұңғыш рет—түйенің жас терісін басына қаптап, адамдарды естерінен адастырып, туған жері мен шыққан тегін ұмыттырып жіберген—мәңгүрттік метафорасын дүниеге алып келді. Яғни сол бір жазған- сызғанына бір шоқытып екі қаратып қойған Кеңес өкіметі тұсындағы қиын да қысталаң тұста- ақ ұлт пен ұлыстың тарихи жады мен тарихи санасына жасалынып жатқан жауыздықтарға қарсы осы мәңгүрттік метафорасы арқылы күрес ашты. Бұл метафора бүгінде, несін жасырамыз, бұрынғыдан да тағылымды, бұрынғыдан да көкейкесті. Өйткені бүгінгі таңда біздің рухани тұтастығымызға аса қатерлі қауіп төнуде. Киіз туырлықты, ағаш уықты шаңырақ астынан өрген бір қазақтың баласы—бірі шығысқа, бірі батысқа қарап тұр. Бірі өз тілінде, бірі бөгде тілде сөйлеп барады. Біздің кешегі кесапат идеологиядан есін жия алмай тұрған әлі де жас тарихи жадымыз бен балаң санамызға қазір шприц-телемүнаралар бұзақы идеологияның уын егіп , алақанат сауысқан сияқты сұқақтаған газет-журналдар жанымыздың жарасын шоқып қан- жоса етуде. ..

Мұндай әрекеттер тәуелсіздігіміздің алғашқы жылдарында тіпті бел алып, қазіргі таңда сәл бәсеңсігенімен бүтіндей толастай қойған жоқ. Міне, осындай тұста Әбіш Кекілбайұлы тәуелсіздік хакында, оның алдындағы мемелекеттің, қоғамның, әр адамның міндеттері мен жауапкершілігі хакында байламы берік, қайрауы жетік көптеген мақалалар жариялады.

Сөз жоқ, бүгінгі таңда тіл мәселесі ең өзекті мәселелердің бірі боп тұрғаны белгілі. Бұл ретте, осыдан бірер жыл бұрын “Егемен Қазақстан” газетінің бетінде жарияланған “Тіл және Tәуелсіздік” деп аталатын терең зерттеулерден туып, үлкен тебіреніспен жазылған сараптамалық мақаласын айрықша атауға болады. Өз тілдерінен айрылып қалған Латын Америкасы мен Африка елдерінің басынан өткен ауыр халді алға тарта отырып, тілін жоғалтқан елдің бәрін де жоғалатынын нақты дәлелдер мен дәйектемелер арқылы ескерту жасайды. Кейде сол мақаланы, шіркін, қоғамның әр мүшесі, басшысы да, қосшысы да тағы бір зерделеп оқып, парасат- пайымынан өткізіп алса ғой деп ойлаймын.

Әбіш Кекілбайұлының Махамбет, Абай, Құрманғазы, Ахмет Байтұрсынұлы, Мұхтар Әуезов, Ахмет Жұбанов, Нұрғиса Тілендиев секілді және тағы да басқа халқымыздың алып тұлғалары туралы толқыған теңіздей толғаныстары мен желді күнгі шалқыған сар даладай тебіреністері, сондай- ақ, өз замандастары, өзінен кейінгі буындар жайында жазылған мақалалары мен пікірлері қаншама! Тағы да ол сол еңбектерінің бәрінде де сөз болып отырған объектінің тамырын тап басып, мәні мен мәйегін ашып айтады, көсіліп айтады, шешіліп айтады, бағасы мен бәсін дәл қойып, жеріне жеткізіп айтады. Бірде бір жылтыр сөз, бірде бір сылдыр сөз көрмейсің. Ол эсселер мен мақалалардан автордың қанының қызуын, жанының жылуын бүкіл тұла бой болмысыңмен сезініп отырасың. Соларды парақтап қарап отырып оның өз әдебиеті мен өнерінің көсегесінің көгеруі үшін, өрісінің кеңеюі үшін ешкімнен де ақ ниет, ақ тілеуін аямайтын жүрегінің кеңдігіне, жанының жомарттығына таң қаласың. Мұндай рухани атымтай жомарттық қазақ әдебиеті мен өнерінде бұрын- соңды болды ма екен, сірә!

Сөз орайы кеп тұрғанда айта кетер мәселе, Әбіш Кекілбайұлының қызметке қандай өкпесі болмаса, қызметтің де Әбіш Кекілбайұлына сондай өкпесі жоқ. Бәрін тізбей-ақ , оның Қазақ Республикасы Жоғарғы Кеңесінің төрағасы, Мемлекеттік хатшы болғанын айтсақ та жеткілікті.

Әбіш Кекілбайұлы зорлық тек зорлық, жауыздық тек жауыздық, өшпенділік тек өшпенділік тудыратынын терең біледі. Яғни, кімде кім жауыздық жасаса, жауыздықтың қолынан опат болмақ. Егер ол дер кезінде жазасын алмаса, бәрібір түптің-түбінде зауалын тартпақ. Өзі тартпаса ұрпақтары тартады. Бұл– қолға ұстауға келмейтін, көзге көрінбейтін, Құдіреттің өзі жұмыр басты пендесін жаратқаннан бері үйретіп келе жатқан дәрісі. Құдайлық заңдылық. Оның шығармаларынан тарайтын тағылымдар да, қайраткерлік тірлігіндегі өсиет- пікірлер де осыған саяды. Бұл ретте ол бүкіл адамзат баласы басынан өткізген тарихи тауқыметтерді, тарихи азап пен сорды алға тартады.

Әбіш Кекілбайұлы егер ел ішінде алауыздықтың ала құйыны, ашкөздік пен дүниеқоңыздықтың ақ түтегі кірсе, онда ол үлкен қауіп пен қатердің астында қалатынын барынша қазып, барынша қадап айтумен келеді. Іргені тек ынтымақ бекітіп, шаңырақты тек бірлік үстап қалады деп ұғады. Сондықтан да ол адам мен адам арасында жарасым, ұлт пен ұлт арасында үйлесім, мемлекет пен мемлекет арасында ықпалдастық орнатуға бар күш- жігерін, ілім- білімін, парасат-пайымын арнап жүр деп айтсақ артық емес.

Әрине, Ә. Кекілбайұлы ол жарасым мен үйлесім, ол бірлік пен ынтымақ күні кеше зорлық пен зомбылықты, жәбір мен жапаны көп көрген белгілі бір ұлттың, яғии, қазақтардың есебінен жасалынуына жан-тәнімен қарсы. Сондықтан Әбіш ол үйлесім мен жарасымға, ол ынтымақ пен бірлікке жұрттың бәрі тең тұрғыда, заңдық аяда мүдделі болуға тиіс деп біледі. Ол бұл мәселеге әр адамның аса сақ, аса сергек, аса ыждаһатты болуын қалайды.

Ол қазір де енді ғана қабырғасы қатып, енді ғана буыны бекіп келе жатқан тәуелсіз мемлекетіміздің өміріндегі бүкіл дерлік саяси, әлеуметтік шаруаларының басы- қасында жүр.

Жалпы, қорыта айтқанда, Әбіш Кекілбайұлы еліміздің рухани тіршілігінде болсын, саяси-әлеуметтік өмірінде болсын қайталанбас құбылыс. Ол—феномен. Ол—тұтас әлем. Ол тұтас әлемді қамтып сөйлеуге бір мақала түгілі, үлкен бір кітаптың қауқары жетпейді. Ол әлем айтқан сайын биіктеп, қадалған сайын тереңдей түсетін әлем. Ол әлемнен әлі талай ұрпақ сусындап, талай ұрпақ қуаттанары сөзсіз.

Қазірдің өзінде-ақ оның туындылары мен қайраткерлік ой-толғамдары ұлттық құндылықтарға айналды.

Ол—рухани ұлы тұлға.

АҢСАР САҒЫНЫШ ПЕН КӘУСАР

СЕЗІМ АҚЫНЫ

Біз әдетте бәріне уақыт төреші, бәрін де уақыт көрсетеді деген сөздерді жиі қолданамыз.Бұл сөздерді біз өзіміз құрмет тұтатын құндылықтардың көзден таса,көңілден тыс қалып есесі кетіп бара жатқандай сәтті сезінгенде,өзімізді жұбатқандай боп айтатынымыз бар.Әрине несін жасырамыз,көбіне-көп солай екені де рас. Бірақ тереңірек үңіліп, әрірек бажайлап қарасаң,өмірде кілең солай бола бермейтініне де көзің жетеді.Өйткені қара қылды қақ жарар әділ деп ойлайтын уақыт дегеніңіздің өзі кейде опасыз. Оның кейде бадырайып тұрған бар нәрсенің өзін көзапара көмескілендіріп,бұлдырландырып, алыстатып жіберетіні бар.Тіпті мүлде өшіріп жіберуі де кәдік.

Менің мұны айтып отырған себебім,арғы замандарға бармай- ақ, күні кеше ғана азаматтығын да,шығармашылығын да өзіміз ерекше қадірлеп,құрмет тұтқан ағаларымыз бен замандастарымыздың есімдері бүгінгі таңда мүлде айтылмай, айтылса да сирек айтылатынын көріп, біліп отырғандықтан.

Мәселен, аңсар, іңкар сезімнің ақыны, төгіліп тұрған мөп-мөлдір кәусар талант, қайталанбайтын ғажап лирик Сағи Жиенбаев, өлеңдерінің өн бойынан туған жер топырағының демі есіп қоя беретін Құдаш Мұқашев, өлең өрісін кеңейтемін деп басын тауға да тасқа да соғып, жанталасып өткен Жүсіп Қыдыров,қызғыш құстай шарқ ұрып ұшатын шымыр жырлар әкелген Меңдекеш Сатыбалдиев,сөздері от бүркіп,шоқ түкіріп жататын Өмірзақ Қожамұратов, өзі де, сөзі де Оқжетпестей асқақ боп өткен Еркеш Ибраһим және де басқа қаншама ақындарымыздың есімдері тек мерейтойларда болмаса, айтылудан қалып бара жатқаны бәріміз білетін шындық қой. Олардың шығармалары күнделікті рухани айналыстан шығып барады. Өкінішті-ақ!..

Сол ақындардың ішінде, сөз жоқ, Сабырхан Асановтың да есімі бар. Ал Сабырхан Асанов, біз жақсы білеміз, алпысыншы жылдары әдебиетке келген толқынның кеудежарды таланттарының бірі болатын.

Сабырхан Асанов әдебиетке, ең алдымен, айнала тіршіліктен үйлесім мен жарасымдылық, әсемдік пен сұлулық іздеп келген ақын. Сондықтан да ол өз өлеңдеріне, көбіне-көп, ізгілік пен инабаттылықты, қуаныш пен шаттықты арқау етті. Ол қайғы мен қасіретті,мұң мен наланы қаузағанннан гөрі, жалт ете қалған үміт пен жалт ете қалған арманды қалт жібермей қаз-қалпында сөз- суретке түсіргенді қалады.

Алатаудай болсын мейлі айбыны,

Жетістіріп жаза алмайтын қайғыны.

Жырлары да бітті оның дей беріңдер,

Қуанышым бітсе менің қай күні!

Бұл – оның сол жылдардағы басты кредосы.

Ол тек сүлулыққа, әсемдікке ұмтылады. Оның “бақытымды сезінемін, достарым; гүл ұстаған саусағымның ұшынан” дейтіні де содан болса керек. Сондықтан да ол табиғат әлеміндегі ғажап, сұлу құбылыстарды сөздің суретіне түсірудің хас шеберлерінің біріне айналды. Сенбесеңіз, қараңыз:

Ағаштың бұтағында әрең отыр,

Қанатсыз балапандай қалтылдап қар.

немесе:

Қарайлайтын өткенді,

Қаулап өсер көк те енді.

Қалқиған әлсіз құлақтар,

Көтеріп тұрды көктемді.

немесе:

Қуғын көрген ала бұлт тыным таппас,

Айдың шамын бір жағып, бір өшіріп.

немесе бота туралы:

Сыр бойынан үзбей өткір қияқты,

Балпаңдатып тастайды кеп аяқты.

Жалғыз өзі сахнаға шыға кеп,

Би билеген балерина сияқты.

Қозы-лаққа тиісіп не жаусынбай,

Жүреді ылғи шыдам еркі таусылмай...

Бөлек шығып боздағанда дауысы,

Кішігірім паровоздың даусындай.

немесе:

Жел жапырған таудың дудар бастары,

Бұлаңдайды құйрығындай балықтың.

Сөзбен салынған тұнып тұрған табиғат пейзаждары. Тағы да бәрі де жанды тербелісте, қимыл-әрекетте. Оқисың да,тұтас бір табиғат пейзаждарына арналған галереяны аралап шыққандай боласың. Сұлулықтың тұнығынан су ішіп, сұлулықтың сәулесіне шомылып шыққандай ләззат аласың. Жаның жаңбырдан кейінгі даладай жадырап, көңілің тауға шыққандай марқаяды.

Сабырхан Асанов табиғат көріністерін фотоға түсіргендей сөзге түсіріп қана қоймайды, кейде оларды адам жанындағы мың сан құбылыстармен астастыра қарастырады. “Қобалжыған көңілдей боп қозғалып,қою бұлттар қопарылып көшеді”. Бұл– тек сәтті теңеу ғана емес. Бұл—салмағы ауыр, айтары мол метафора.

Оның өн бойын толтырып кернеп бaра жататын өлең табиғатын осы топырақтан іздеген жөн

Бөлісе алмай бұл дәуірдің дүрмегін,

Бір жақсы өлең жүрегімде жүр менің,

Шыға алмаған жандай бейне қамалып,

Таба алмастан тас есігін түрменің.

Атқан таң ба, алаулаған арай ма,

Жақсылықты жаны қалап қалай ма.

Күрсінгенде көзден ұшқан мұң болып

Көрінбестен көкжиекке тарай ма?

Көктем бе әлде,

Он екі айда бір келген,

Нөсер болса тіпті несін іркем мен.

Шаттық па екен шайқатылған ауада,

Сезім станцияларына тіркелген.

Сергек сезім станциялары ғұмыр бойы толассыз жұмыс істеп өткен ақынның,сөз, махаббат тақырыбына жазылған өлеңдері аз болмаса керек. Иә, дәл солай. Өз қолымен баспаға дайындап кеткен таңдамалысының атын жан-жары Шолпанның есімімен атауының өзі тектен-тек емес. Ол өзінің өлеңдерінде көктемге қалай қайта-қайта орала берсе,махаббат тақырыбына да дәл солай айналып соға береді, тағы да ол өлеңдерінің бәрі дерлік кенересіне келіп, шүпілдеп толып тұрған сезім. Алатаудың баурына қонған ақша бұлттай үлпілдеп тұрған аңсар арман. Сабырхан Асанов махаббатты белгілі бір кезеңнің, яғни жастық шақтың ғана тақырыбы деп қарамайды. Ақын үшін ол—мәңгілік тақырып. Құдайдан қалап алған, құлай жығылған тақырыбы. Жырлаған сайын шөлі бір қанбай, кенезесі кезерген үстіне кезеріп откен тақырыбы. Тіпті оны махаббатқа табынып өткен ақын деуге болады. Оны бейне бір махаббат қана билеп-төстеп, оған тек махаббат қана әмірін жүргізгендей.

Сенсің менің билеушім, әміршім де,

Тырп еткізбей қоятын Тәңірсің де.

Саған ғана табынам жер бетінде

Күш-қуатын жүректің танысын деп.

Сен биіксің барлық бар биіктерден,

Бар биікті алдына иіп берген.

Сен тазасың,сен таза мөп-мөлдірсің,

Құраған көз жасы мен құйып терден.

Кім бар, қане, бір саған тең келетін?!

Не данышпан сен десе сенделетін.

Әнші біткен бір сен деп ән салатын,

Ару біткен сенімен емделетін.

Сен өткірсің отты сөз, отты ісіңмен,

Қыз бен менің шықпаушы ең көп түсімнен.

Жарым болып жатырсың жаныма кеп,

Сенде ғана қиянат жоқ деп түсінем.

Махаббатты ғана билеушісі мен әміршісі деп көретін ақын, әрине, оның алдында пұтқа табынғандай тізесін бүгіп, басын иіп, көз жасын пора-пора ағызып,езіліп, егіліп отырмайды. Оны жанының шұғыла-шуағына орап, лүпілдеп соғып тұрған жүрегінің үстіне салып бәйек боп тербетеді. Содан күш алады, алапат қуатқа ие болады. Ұлғайып, іріленіп, “айналасына от таратып жататын сөнбеген планетаға” айналып бара жатады. Сол бір сөнбеген планета қызуына сенің де жаныңның өртенбеуі, сенің де жүрегіңнің қарылып, қақталмауы мүмкін емес. Сен де сол махаббат деген ғажайып сұлу әлемнің ішіне еніп, оның ажары мен базарына сұғыңды қадап,сұқтанып, арбалып бара жатасың.

Бақыт боп қонсаң басыма,

Тау болсаң да көтерем.

Даңғыл жол болсаң таусылмас,

Бойыңда қаңғып өтер ем.

Өрт-жалын болсаң өршіген,

Кетсем де жанып құштар ем.

Кең жазық болсаң, төсіңнен,

Сағымың болып ұшар ем.

Болар ма, сірә, жеңгенің,

Еркімді алдың еңсеріп.

Өзенім болсаң сен менің,

Өсер ем бойлап теңселіп.

Шығысым болсаң сен менің,

Таң болып сенде атар ем.

Батысым болсаң сен менің,

Күн болып барып батар ем.

Қиын-ау енді сенбегім,

Күнәң да болса, өсекке.

Аруым болсаң сен менің,

Жатар ем тартып төсекте.

Сен құдай болсаң, пендеңмін.

Не десең де көнер ем.

Ажалым болсаң сен менің,

Қарсыласпай өлер ем.

Егер бар болса, махаббат гимініңіздің өзі дәл осындай-ақ болар-ау!

Сабырхан Асанов өлеңдерінің тағы бір өлең өрісі—қазақ даласы, туған ел мен туған жер. Ол бұл өлеңдерінде де кең байтақ даласы хақында,елі мен жері туралы үзіліп кетердей үздіге сөйлеп, оларға деген аңсар сағынышы мен кәусар сүйінішін қотара төгіп, қопарыла ақтарады. “Төсіңдегі түйе боп түрегелер менің сен деп боздаған сағынышым” деп емірене тебренеді.

О, дала, дала,сенің кеңдігіңді,

Ержетіп тентек балаң енді білді!

Көз салсам, қуанғаннан кеудем менің,

Түндіктей желпілдеймін желді күнгі.

Жалықпай кезіп алқап алабыңды,

Ізімді тауып алдым бала күнгі.

Жүгіріп кең төсіңде кеттім жалғыз,

Түруге үлгере алмай балағымды.

Бір қарағанда қарапайым ғана жолдар, қатардағы ғана шумақтар. Алып бара жатқан ештеңесі де жоқ сияқты. Солай бола тұра, өн бойына бір тылсым қуат жинаған бұл шумақтар жады өте нашар адамның өзінің есіне жатталып қалады. Неге? Оның себебі, бұл хал—қаладан ауылы мен даласын аңсап барған бүкіл қазақ баласының басынан өткен хал.

Бәріміздің басымыздан өткен далаға деген сағыныш. Сабырханның туған ел мен туған жер туралы жүрекжарды жырларының өзін тұтас бір үлкен мақалаға арқау етуге болады. Ол жырлардың бәрі дерлік оңтүстіктің аптапты керімсалындай аптапты ыстық. Алатаудың ақар-шақар биіктігіндей асқақ, Сарыарқаның даласындай кең жазира.

Бұл жерде біз ақынның қатал дертке шалдығып, төсек тартып өткенін ойша шолып, қамыға құныққан сәттеріне аз да болса тоқталмай өтсек, ең алдымен, өзімізге сын болар еді.

Күндер зулап, түндер зулап өтуде,

Талайлардың түбіне ол жетуде.

Бұл тірлікке бір келуін келген соң,

Кім еркімен көнер дейсің кетуге.

Бірақ мезгіл өз дегенін істетер,

Қаптап көктем, қаптап күз де, қыс та өтер.

Бірте-бірте кеміп жүрек жалыны,

Бірте-бірте бойдан қуат, күш кетер.

Бірте-бірте тілек, арман тиылар,

Үлбіреген үміт жібі қиылар.

Бар өмірім бірақ түйір тамшы боп,

Жанарыма жақұттай боп жиылар.

Сабыр тілеп, сонда іштей тынармын,

Тынармын да тұңғиықтай тұнармын,

Сол бір тамшы кетпесін деп домалап,

Кірпігімді қаға алмастан тұрармын.

Дертті ақынның жан-жүрегінен алғаусыз ақтарып салған осы бір шер мен мұңға толы өлеңін оқып отырып, сен де бір аса қимас сезіммен, іштей бордай үгітіліп, күн шуағы түскен тоңдай езіліп бара жатасың. Бар өмірі бір-ақ тамшыға айналған ақын тағдыры қандай ауыр. Кірпігін қағып қалса, өмір мөлт етіп үзіліп түспек. Сондықтан ол кірпігін қағуға қорқады. Сенің де көзіңе мөлт- мөлт жас тығылып, мына өмірдің соншалықты баянсыз, соншалықты тұрлаусыз екенін бұрынғыдан да жіті сезініп, бұрынғыдан құмбыл ұғына түсесің. Құдай-ау, бәріміздің де ғұмырымыз қас пен көздің арасында мөлтілдеп ілініп тұрған бір-ақ тамшы жас екен ғой. Егер кірпік бар болғаны жалғыз-ақ рет қағылып кетсе... бітті! Арғы жағы тұңғиық. Бір-ақ тамшы өмір!..

Өзінің осы бір дертті ауыр халін бар жан-тәнімен сезінген ақын, бәрібір өзінің о бастағы болмыс-бітімінен, Алла-тағала берген табиғатынан танбайды.Пәни өмірден бақилыққа кететініне анық көзі жеткен ақынның соңғы өсиеттей мына бір екі шумағын оқыңызшы. Ғұмыр бойы қыз бен көктемді сүйіп өткен сабырхандық мінез бен сабырхандық болмысты аумай танисыз.

Қойнында қызықтарым өткен бар,

Қойнында алаулаған көп таңдар.

Мені егер де алмақ болсаң, тағдырым,

Қыз кезіндей күлімдеген көктемде ал.

Кетпей тұрған кезінде өлкем қатайып,

Батсам, барып жұмсақ жерге батайын.

Бар мезгілден көктемді артық көруші ем,

Гүлге оранып, күнге оранып жатайын.

Міне, ақын өсиеті.Тірлігінде қалай өмір сүрсе, өліміне де соны тілепті.

Гүл мен күнге оранған Сабырхан Асанов өлеңдері біздерді әлі талай рет қызуымен де, қызығымен де өзіне құштар ете берері сөзсіз!

“ҚЫЗЫЛ МЫЛТЫҚ”

Бұлтық- бұрылыстары да, кедір-бүдыры да, асу-белі де көп мына өмірдің біршама кезеңін бірге өткізген Сәкеңнің, Сайымжан ағамның ең жиі қолданатын мәтелдерінің бірі “Жақтырмасаң—қойыңды бақтырма” еді. Ол бұл сөздерді шамырқанып шарт кеткенде айтатын. Ал оның шамырқанып шарт кететін тұстары жиі боп тұратын Міне, дәл осы мәтелде оның бүкіл мінезі, бүкіл болмысы, тіпті бүкіл өмірлік принципі жататын деуге болады. Ол біреуге жағыну дегенді, біреудің көңілінен шыға қою дегенді, біреудің қас-қабағына қарай қояйын дегенді, біреудің көзіне түсе қояйын дегенді білмей өтті. Кіммен болса да—мейлі ол өзінен кіші болсын, мейлі ол өзінен үлкен болсын—лауызымына да, атақ—даңқына да қарамай терезесін тең ұстап сөйлесетін. Ешкімнің алдында да бұғып аласарып, ешкімге де жылтырап мәймөңкелемейтін. Ешкімнің де мұрнын шүйіріп, тұмсығын көтеріп сөйлескенін көтере алмайтын. Біреудің өтірік әрекетін көріп, жалған сөзін естісе—өзіне мүлде қатысы жоқ болса да—бейне бір шындықтың жалғыз өкілі сияқты отқа түсіп күйіп кететін. Ондайда қақ бөлініп, “тарс” атылатын. Мен оның сондай-сондай сәттерінде “ой, менің қызыл мылтық Сәкем-ай”, дейтінмін. Шынында да ол қызыл мылтық еді. Мылтық болғанда да шүріппесі үнемі қайырулы тұратын мылтық еді...

Мен Сәкеңмен, Сайымжан Еркебаев ағаммен сонау өткен ғасырдың алпыс жетінші жылында танысып едім. Сол кездесу, суретке түсіріп алғандай, әлі көз алдымда. Жазушылар одағына жиі барып тұратын кезіміз ғой. Атақты бір ақынның ықыласты алақаны мен белді бір жазушының пейілді бір сөзіне марқайып қаламыз. Әйтеуір сол маңды төңіректеп жүретінбіз... Бір күні сол қасиетті ғимараттың басқышымен көтеріліп бара жатқан мені, төмен түсіп келе жатқан қып-қызыл кісі қолымнан ұстап тоқтатты. Мен алдында ішіп келе жатқан кісі шығар деп, тез сытылып кетпек боп бұрыла беріп ем, қолымды жібере қоймады. “Сен Темірхансың ба?”—қызара бөртіп тұрған жүзі ішіп алған адамның жүзі болғанмен, сөзі сау адамның сөзі. Нық, таза. “Иә, Темірханмын...” Не керек, сұрақтан жауап, жауаптан жөн сұрасу басталып, сөйлестік те кеттік.Менің, соның алдында ғана Қазақ телевидениесіне орналасқан кезім. Ал ол Қазақ радиосына жұмысқа жаңа ғана қабылданыпты. Содан бастап ол кісі дүниеден қайтқанша, біздің арамыз ажырап, жұбымыз жазылмады деуге болады. Жас алшақтығымыз он жыл бола тұра тең- құрбыдай қатар жүрдік. Көп ұзамай ол кісіні өзіммен бірге істейтін, менен лауазымы бір саты жоғары, сақа ақын болып қалған Дүйсекеңмен, Дүйсенбек Қанатбаевпен таныстырдым. Сол-сол екен қалт еткен бос уақытымызда үшеуміз бір жерден табыла кететін болдық. “Бір жеріміз”, көбіне-көп, телевидениенің жоғарғы жағындағы, көлеңкелі саялы ағаштар өскен алаңқайдағы доңғалықты цистернадан сатылатын сырахана. Кейіннен ол сырахана “Сайымжанның сары сиыры” атанып кетті.

Сондағы бір байқағаным, Сәкеңнің өте көп білетіндігі, өте көп оқитындығы еді. Батыс пен шығыс классиктерінің шығармаларын бірінен соң бірін айтып, ауызымызды аштырып, көзімізді жұмдырып қоятын. Әр есік, әр босағаны паналап, пәтер жалдап жүрген оның сол кезде-ақ кітапханасы болатын. Қай жерге көшсе де сол кітапханасын, бір кітабын да тастамастан, буып-түйіп машинаға тиеп ап таситын да жүретін. Мен сол кітапхананың талай рет тұрақты жүкшісі болдым дей аламын. Сонымен бірге ол кітапхананың тұрақты жүкшісі ғана емес, тұрақты оқушысы да болып алдым. Айрықша айта кетер бір нәрсе, менің кітапқа деген құштарлығымды бұрынғыдан да күшейтіп жіберген осы Сәкең еді.

Алматыдағы шет тілдер институтының неміс тілі факультетін бітірген соң Сәкең Атырау облысы Доссор кентіндегі мектеп интернатта, кейін Батыс Қазақстан облысы Тайпақ (қазіргі Ақжайық) ауданындағы Талап мектебінде неміс тілінен дәріс берген. Сол жылдары көп ізденген , көп оқыған, көп жазған. Өзінің болашақ кейіпкерлерінің арасында жүрген. Солармен талас-тартысқа түскен. Біліскен, күрескен, шыңдалып шыныққан.

Ол Алматыға көптеген әңгімелер, бірқатар хикаяттар, яғни бірнеше кітаптың қолжазбаларын арқалап жеткен ғой. Бірақ солардың ішінен тек “Алғашқы адымы” ғана жарық көрді.

“Алғашқы адым” хикаяты өмір есігін алғашқы ашқан жас жігіттің алғашқы қателігін, алғашқы күрсінісі мен алғашқы сүйіспеншілігін, алғашқы қиындығы мен сол қиындыққа қарсы күресін көрсететін шығарма.

Сайымжан Еркебаев мойып жасуды білмейтін оптимист қана емес, нағыз барып тұрған романтик те еді. Бұл туралы Әбекең, Әбіш Кекілбаев жақсы айтқан: “Иә, Сайымжанды білем. Өзі де,өнері де желге қарап шапшитын қиқар жігіт. Бірақ , нағыз талант. Романтик. Дүниедегінің бәрін өз қолымен ұстап, өз тұмсығымен иіскеп, өз тісіне салып шайнап, өз тілін тигізіп талмап көргісі келеді”.

Оның барып тұрған сол романтиктігі ғой қырыққа жақындағанында Маңғыстауға тартып кеткендігі...

Ол кезде Сәкеңнің жағдайы тіпті де жаман емес еді. Жұмысы да бар, айлығы да, қаламақысы да жақсы. Жалғызілікті. Не кием, не ішем демейді. Солай бола тұра, бір күні ол біздің үйге нілдей бұзылып келді. “Мен Маңғыстауға кетем” дегені. “Неге?” деймін ғой мен. “Бұл жердегі сұрқай тірлік, сүреңсіз өмір мені жалықтырып жіберді. Маңғыстауға баруым керек. Өмірді қақ ортасынан қайта бастаймын”. “Кеш емес пе?” “Жоқ кеш емес, қайта дер кезі. Жүрем десең, менімен бірге жүр. Көлшіктен балық ұстап, балық қорыған тіршілік бола ма?” дейді ол. Өзімнің де мұңайып жүрген кезім. Не керек, әрі ойлап, бері ойлап, ақырында мен де баратын боп келістім.

Сәкең Рахмет Өтесінов деген жақын жездесінің кең сарайдай екі қабатты үйінде жатады екен. Ал Рахмет Өтесінов ағамыздың Маңғыстаудағы ең беделді, ең абыройлы адам екенін кейіннен білдім. Ол кісі Өзен аймағындағы мұнай көздерін ашып, оны игеруге де, Жаңа Өзен қаласының ірге тасының қаланып, шаңырақ көтеруіне де өлшеусіз үлес қосқан адам. Тек біз барардан бірер жыл бұрын ғана жол апатына ұшырап, екі аяғы сал боп жатып қалған екен. Бірақ нағыз қайтпас қайсар жан екен. Мұнайшылар өмірінен қаншама кітаптар жазып шықты. Міне, сол кісі Сәкең екеумізге қаланың қақ ортасынан бір бөлмелі үй алып берді. Жасадық та қалдық.

Мен бұл жерде Сайымжан Еркебаевтың Маңғыстауда жазылған сүйекті екі шығармасына – “Жолдар мен шақырымдар” және “Жел өті” романдарына аздап болсын тоқтала кеткенді жөн көріп отырмын.

“Жолдар мен шақырымдар” атының өзі айтып отырғандай, өмір жолын енді бастаған, әлі балапан мұрты да алынып үлгермеген бозбала жігіттің мына қым-қуыт тіршіліктен, аспан асты, жер үстінен өз орнын табу үшін алыс сапарға аттанғанын, сол сапар үстінде көрген қиындықтары мен ауыртпалықтарын, жаман мен жақсының арасы қандай алыс болса, кейде сондай жақын екенін, сондай-ақ аралас- құралас жүретін жаны да бірде шуақ төгіп тұрса, енді бірде ызғар шашып тұратынын суреттейтін шығарма.

Бұл кітаптағы оқиғалар қандай шапшаң дамып, қандай шұғыл әрекеттерден тұрса, оның жазылу стилі де сондай шапшаң, сондай шұғыл. Айналаның бәрі дамылсыз қозғалыс, тіршіліктің бәрі дегбірсіз қимыл. Сол қозғалыстар мен қимылдар бейнебір шығарма сөйлемдерін ширатып шиыршық аттырып жібергендей әсер аласың.

Сайымжан Еркебаев Хэмингуэйдің диалогтарына аса бір қызығушылық танытып отырушы еді. Сөйтсем, жай ғана қызығып қоймаған екен. Ол оны өзіне мектеп етіп алған екен. Ол диалогтарды адам образын ашатын құрал, әдіс етіп ала біліпті. Мірдің оғындай ұшқыр, түскен тастай нық.

“Жел өті” романы менің жаныма соншалықты жақын, менің көзіме соншалықты ыстық көрінетін шығарма. Өйткені Сайымжан көрген ортаны мен де көргем. Сол бір қиын да күрделі ортаның ыстық-суығын өз басымнан өткізгем.

Маңғыстау—тек қызған еңбек майданы емес, шайқасып жатқан, шарпысып жатқан адамдар тағдырының да майданы болды. Маңғыстауды, бәрі болмаса да , көп жұрт қалта толтыратын қойма, шетінен қарпып асайтын майшелпек көрді. Олардың арасында, әрине бұрынғы жүрген жерінде қарау жолға түсіп, енді адамшылық жолға түсейін дегендер де, барар бағытынан адасып, панасыз қалып, енді осы Маңғыстаудан пана табайыншы дегендер де, оннан-мұннан қашқан алаяқтар да, адал еңбегімен ел қатарына қосылайын дегендер де болды. Бәрі, бәрі болды!

Шынын айту керек, талантты жазушы Сайымжан Еркебаевтың шығармалары кезінде өз деңгейінде дұрыс бағаланбады. Көбіне- көп уәлі сөздерден де, дуалы ауыздардан да тыс қалып келді. Ал оның шығармалары талдап-талқылауға да, сараптап салиқалы сөз айтуға да тұратын салмақты шығармалар еді. Бірақ ештен кеш жақсы дейміз де. Олай дейтініміз, міне, оның үш томдық жинағы жақында жарық көрмек.

МЕЙІРІМ МЕН ҚАЙЫРЫМНЫҢ АҚЫНЫ

Жиырмасыншы ғасырдағы әдебиетіміздің алтын өзегіндей болған қайран алпысыншы жылдар- ай... қаншама жылдар бойы қатал да қатігез қыспақта қусырылып тұрған бұла күш бұлқынып шыққан вулкандай лап етіп аспанға атылып шығып еді- ау... Әдебиеттің қай жанрында да қайта түлеу мен қайта жаңғырулар процестері соншалықты шапшаңдықпен шұғыл жүріп жатты. Әсіресе,кенезесі кеуіп, шөлдеп, өзегі талып сусырап жатқан өлең өлкесі ағыл- тегіл, толассыз жауған нөсер жауыннан кейінгі түздей ду көтеріліп құлпырып шыға келген- ді. Поэзия атырабына Қадыр Мырзалиев ойлы орманын алып келсе, Жұмекен Нәжімеденов тылсым тереңнен шыңырау көзін ашып, ал Мұқағали Мақатаев оның кеңістік көкжиегін бұрынғыдан да кеңейтіп жіберді.Әрине, әдебиетке олардан сәл ертерек келген Тұманбай Молдағалиев пен Сағи Жиенбаевтар көшкен тұманнан қалған шықтай мөлдір жырларымен жұрттың мейірін мейлінше қандыра бастаған- ды. Ол жылдары тіпті ақбурыл , көк бурыл тартқан ақындарымыз да бұрынғы тұяқкешті өрістерін тастап, әдеттегі таптауырын жолдарынан жерініп жаңа атырапқа түрен сап, жаңа соқпаққа түсуге әрекет ете бастаған- ды. Яғни , олардың да шығырмашылық әлемдерінде түлеу мен жаңғырулар толассыз жүріп жатты.

Шынында да, сол жылдары поэзия жамырасқан жаңалық пен жадырасқан жаңғырықтарға толып кетіп еді. Жарықтық өлең сол тұста даланың еркін желіндей есіп те, қаншама уақыт бойы күрмеліп жатқан түйінді шешіп те, шешілмегендерін алдаспандай жарқылдап кесіп те сөйлеп жатты.

Сол бір жылдары поэзияның тың өлкесі түгелімен дерлік жаңа қонысқа айналып, түгелімен дерлік біржола игеріліп біткендей еді.Енді ешкімге де қоныс та, игерілетін атырап та қалмағандай көрінетін. Ендігі өлең сөйлейтіндердің солардың тасасында қалып, солардың көлеңкесінде жүретіндей еді. Бірақ өлең кеңістігі дегеніміз географияның кеңістігі емес екен. Күш- қайратың, талант- табиғатың, ерік- жігерің жетсе өлең деген әлемнің көкжиегі кеңіген сайын кеңи түсетін сиқырлы қасиетке ие болып шықты.

Алпысыншы жылдардың екінші жартысында- ақ, бес- алты жыл өтпей- ақ поэзияға жаңа леп әкелген жаңа лек келіп үлгерді.

Солардың ішінде сонау қиянда жатқан Атырау өңірінен қызғыш құстың даусындай естілген Меңдекеш Сатыбалдиевтың сергек те шымыр үніне де құлағымызды тіге қалғанбыз.

Ол үннің тілегі де, ниеті де сәуірдің ақша бұлтындай қылаусыз аппақ болып шықты.

Арман үшін!

Аяман жанды мына,

Жамандықтың көнбеймін даң- дұңына,

Жақсылықты ақ жібек ауаға орап

Үлестірем дүниенің барлығына.

Ақын жанының жомарттығына, ақын жүрегінің кеңдігіне, ақын мейірімінің көл- көсір молдығына тәнті болғанбыз.

Жалпы, өлең деген алып атыраптың рельефі де алып жердің рельефі сияқты сан түрге, сан құбылысқа түсіп отыратын құбылмалы ғой. Оның да жер бедері сияқты, бір тұсын сортаң мен тұз басып жатса, енді бір жері көкорай шалғынды, жасыл жайлаулы мамық, ал басқа бір өңірі орман- тоғайлы көркем, одан әрірек көзді де көңілді де аңылжытар құлазыған дала, онан кейін сулы да нулы алқап, сонан кейін... осылай жалғаса береді. Осынау сан құбылып, сан түр мен сан түске ауысып тұрған өлеңнің әр алқап, әр өңірінің өз климаты, өз температурасы, өз демі мен лебі бар, яғни өз табиғатына сай өзінің өмірі мен тағдыры бар. Оған ол өңір мен өрістерде еңбек етіп жатқан ақындардың болмыс- бітімі мен мінезін қосыңыз. Шын талантты ақын ғана сол болмыс- бітімі мен мінезіне сай өлеңдерді дүниеге келтірмек. Яғни, шын ақын о баста құдірет құйып жіберген талант қуаты арқылы өз болмыс- бітімі мен мінезін көрсетсе керек. Сондықтан олардың біреуінің ақ бұрқақ ашулы, біреуінің қақпанға түскен қасқырдай ызалы, енді біреуінің тарыдай нәрседен таудай ой іздеп отыратын пәлсапашылдығы, үшінші біреуінің қара қылды қақ жаратын турашылдығы, сонан кейінгі біреуінің мамық мақта үстінде отырғандай мамыражайлығы, әйтеуір, осылай да осылай жалғаса беретін мінезге, сол мінез тудыратын сан түрлі харекетке ие болмақ. Егер осы талап тұрғысынан келіп қарастырсақ, онда біз Меңдекеш Сатыбалдиевті мейірім мен қайырымның ақыны дер едік. Ал мейірім мен қайырымның ақыны өмірге тек жақсылық қана тілейді. Сондай ақын ғана атар таңға қарап:

Тұрмын қарап қырық бірінші жыл құсап

Атпаса деп қара бұлтты жамылып,– десе керек.

Меңдекеш Сатыбалдиев сондай адам болатын. Қашан көрсең де оның тұла бойынан мейірімнің шуағы құйылып, қайырымның сәулесі төгіліп тұратын.

... Мен Меңдекеш ағаны сол айтулы алпысыншы жылдардың соңына таман көрдім. Ол кезде мен көп жұрт сияқты “Горный Гигант” дейтін жерде пәтер жалдап тұратынмын. Ол жерде менен басқа, бүгінгі таңда есімдері барша оқырман қауымға кеңінен танымал Әнес Сараев пен Дүйсенбек Қанатбаевтар да тұрып жатты. Екеуінің отбасы бір ауладағы бір үйдің екі қапталын қоныс еткен. Мен оларға жиі барып тұратынмын. Сол жылдары ол үйлерге, құдай- ау, кімдер келіп кімдер кетпейтін десеңізші?! Әбіш Кекілбаев, Асқар Сүлейменов, Төлен Әбдіков, Сайымжан Еркебаев, Қажығали Мұхамбетқалиев, Есенжол Домбаев, Ахат Жақсыбаев, Төлен Қаупынбаев, Шәміл Әбілтаев тағы басқа толып жатқан азаматтар үйме- жүйме болып топырласатын да жататын. Есік алдында қапталдасып қатар тұрып, дастархан басында қауқылдасып әңгіме соғушы еді. Бүгінде қарап отырсақ, көңілімізден де, көзімізден де бұл- бұл ұшқан ол да бір заман екен-ау?!

Бір күні Дүйсекеңнен Меңдекеш Сатыбалдиев көшіп келіпті дегенді естідім. Көп ұзамай Әнекең мен Дүйсекеңнің үйінде ол кісімен кездестім де. Жалдап тұратын пәтері Әнекең мен Дүйсекеңдердің үйлерінен алыс емес екен.

Меңдекеш аға шыбықтай талдырмаш,, рең- ажары қағаздай жұп- жұқа, аққұба, толқынды қара шашты, сөйлегенде ернін шүйіріңкіреп сөйлейтін, күлгенде балаша мәз болып күлетін, ақжарқын әдемі кісі екен. Сыртымнан мені де жақсы білетін болып шықты.Бірден шүйіркелесіп сөйлесіп кеттік. Көп ұзамай жұмысқа кірді. Мен ол кезде телевидениеден кетіп, бала- шағамды асырау үшін кездескен қара жұмысқа жегіліп жүргем- ді. Ақыры Маңғыстауға кетіп тындым да, Мәкеңмен байланысымыз шорт үзілді.

Маңғыстау облысы ашылғаннан кейін барлау экспедициясынан босап, облыстық газетке ауыстым да келесі демалысымда Алматыға соқтым. Ойда жоқ жерден көшеде Мәкеңмен кездесе қалғаным. Туған бауырын көргендей құшағына тартып, жік-жапар болып жағдайымды сұрап жатыр. Мен жағдайымның жаман емес екенін , тек бір тұрмыстық тұсаудың ғана бар екенін айттым. “Ол қандай тұсау” деді Меңдекеш аға. Қолымдағы екі баланы балабақшаға орналастыра алмай жүргенімді, сонан әйелімнің үйде отырып қалғанын қысылып- қымтырыла жеткіздім. “Ойбай- ау , оны шешейік те”—деді Меңдекеш аға. – “Сендердегі обдыстық атқару комитетінің төрағасының орынбасары Есентаев деген кісі емес пе, мен ол кісіні жақсы білем, өзі бір жаны жайсаң жан. Сол кісіге хат жазып жіберем. Көмектесетін шығар” деді. Мен хат жаза қояр ма екен деген екіұштылау ойда болсам да , ақ адал ниетіне риза боп, рахметімді айтып қоштасып жүріп кеттім.Демалыстан оралып жұмысқа кірісіп кеткем, бір күні газет редакторы “Сені Есентаев іздеп жатыр, тез жет” дегені. Бардым. Төртбақ толық денелі, бірақ жүріс- тұрысы шұғыл Есентаев мені емен- жарқын қарсы алып, Меңдекеш Сатыбалдиевтен хат алғанын, ол хатты алған бойда тиісті орындарға тапсырма бергенін, сол тапсырмасының жаңа ғана орындалғанын, енді балаларымды ертеңнен бастап орналастыру керек екенін айтты.Жаным жадырап сала берді. Жаным жадырамай қайтсын ол кезде екі бала түгілі, бір баланың өзін балабақшаға орналастыру деген қиямет-қайым іс болатын. Сөйтіп, Мәкеңнің бір хатының арқасында арқам кеңіп, алдым даңғайыр болып еді.

... Бүкіл болмыс –бітімі мейірім мен қайырымнан тұратын жаны жайсаң ақын әмәнда сергек, әмәнда бәйек. Ондай ақын ешуқытта да өмір мен тірлік алдындағы, заман мен қоғам алдындағы міндеті мен жауапкершілігін ұмытпақ емес.

Тілегіміз—

енді қайта төгілмесін

көз жасы мен қан саулап,

Оу, тірілер,

бізге қалды,

бізге қалды

дүниедегі бар салмақ.

Ақын енді қандай бір дүлей күшке де қарсы тұруға, қандай бір ауырлыққа да иығын тосуға әзір. Белі буулы, білегі түрулі. Жарты өкпесі мен алты қабырғасын алдырып тастаса да! Бәрі бір даяр! Ал ондай жан қашанда ірі сөйлейді, ірі турайды. Қан құйлы жауыздыққа да, қатыгез жамандыққа да шыдамақ емес. Өлсе де жағаласып өлмек. Ондай ақынның поэтикалық кредосы, азаматтық принципі ешуақта да өзгермейді.Ондай ақын туған жер, туған ел туралы толғағанда

Бақыт емес бақытым

Егер сені

түк уайымсыз күнде де жоқтамасам,–

деп сөйлесе керек. Уайымсыз күнде де туған жер мен туған елін іздеп, жоқтап отыратын ақыннан кім-кім де айналып кетпес пе?!

«ҚАСIРЕТТЕН ТҰРАДЫ БАҚЫТЫМ ДА»

Ақынның тұтас бiр әлемге айналуы кез келген таланттың, тiптi, кейде тегеурiндi таланттың да маңдайына бiте бермейтiн құбылыс. Әрине, ақын тұтас бiр творчестволық әлемге бағы жанып, жолы болып кеткендiктен немесе әлдеқандай желеп-жебеушiлердiң қолынан тартып, қолтығынан демегендiгiнен айналмайды. Өйткенi ақын ол творчестволық әлемдi өзiнiң талант, зейiн, зерде, iлiм-бiлiм, маңдай тер қуатымен дүниеге келтiредi. Шынында ол творчестволық әлемнiң тұтас бiр табиғатын, ауа райын, көлi мен шөлiн, қысы мен жазын, қысымы мен қызуын түзiп,жаратылысқа айналдыру оңай шаруа емес. Ондай жанды жаратылысты ғұмыр бойы толастамайтын қуатты творчестволық толғақ қана дүниеге келтiре алмақ.

Арғы-бергi қазақ өлеңiндегi ат төбелiндей жұлдызды шоғырдың iшiнде Фариза Оңғарсынова атты тұтас бiр творчестволық әлемнiң де бар екенi айдай ақиқат. Ол әлем, әрине, жылыға орап, жұмсағын алдына тартып, сенi бойкүйез, бей-жай күйге түсiретiн, бiр сәтке болсын өткенiңдi ұмыттырып, ертеңiңдi естен шығаратын көгiлжiң аспан астында көз бен көңiлдi қатар арбап көсiлiп жатқан көкорай шалғынды әлем емес. Ол әлем – дауыл тұрғызып, дабыл қақтырып тұрған әлем. Ол әлем – шарпылыстар мен тартылыстардан, қақтығыстар мен соқтығыстардан, бұлқыныстар мен сiлкiнiстерден тұратын әлем. Яғни ол творчестволық әлемнiң климаты – төбеңнен себезгiлеп сәуле төгiп, әлсiн-әлсiн аспаннан жаңбыр бүркiп, табаныңа шүйгiн шалғынның ұлпа мамығын төсеп, жаныңды жадыратып, рахатқа бөлер субтропикалық жiбектей жұмсақ климат емес, ол творчестволық әлемнiң климаты – аңқаңды кептiрер аптап пен аңызақтан, құтыңды қашырар құбылған боран мен сақылдаған сары аяздан тұратын субконтинентальдi қатал климат. Сондықтан да оның поэзиясы – өз оқырманының көңiлiн аулап, кiшкентай кiрбiң-ренiшiн жуып-шаям деп сылап-сипап, бәйек бола қалатын елгезек поэзия емес, қайта қалғып кеткен оқырман көңiлiн алай-дүлей етiп, астан-кестеңiн шығаратын, кiрбiң-ренiшiн күл етiп ұшырып, оның жан жүрегiндегi жараны қандауырмен қанын сорғалатып тұрып сылып тастайтын адуынды поэзия.

Ажалмен айқасқан сәтте

Қыршын жас көз iлгенiн көрiп,

өткiншi сезiмдердi көрiп,

кешегi доспын дегеннiң

минутта жерiнгенiн көрiп,

кiмнен өш аларымды бiлмей,

кiмдерге кiнә тағарымды бiлмей,

алдыңа лапылдап келем,

жарылуға жақындап келем.

Ақын жаны құйындай үйiрiлген құбылыстарға толы. Ол қасқағым сәтте қыршын жастың көз жұмғанына қайғырып, өткiншi сезiмнiң өртiне шарпылып, опасыздыққа опынып үлгердi. Ендi ол өлең боп құйылмақ...

Бiз бұл мақаламызда сол Фариза Оңғарсынова атты өлең – әлемнiң бойында жүрiп жатқан жанды құбылыстардың кейбiр сәттерiне көз жiбермекпiз.

Фариза Оңғарсынова да жұрттың бәрi секiлдi әдебиет табалдырығын ел мен жер, әке мен ана, табиғат пен тiршiлiк, ерлiк пен еңбек, өмiр мен тағдыр, достық пен махаббат сияқты ақындар қанша жырласа да тозып тот баспайтын, көнерiп, көмескi тартпайтын атамзаманнан берi келе жатқан ежелгi тақырыптарды жырлап аттады. Тағы да, ол тақырыптар дәстүрлi канонда – серт пен сенiм, аңсау мен сағыныш, мақтаныш пен сүйсiну негiзiнде жырланды.Бiрақ осы таптаурын нұсқаудың тар көйлегiн киiп алған сол алғашқы өлеңдердiң өзiнде бiр бұлқынған күш, арнасынан асып төгiлгелi тұрған ағыс, қажырлы қайрат, адуын мiнез сезiлетiн. Ақынның талант табиғатынан сес берiп қалатын осы бiр қасиеттер әсiресе махаббат тақырыбына арналған өлеңдерiнде ерекше көзге түстi.

Шынын айту керек, Фариза Оңғарсыноваға дейiн қыз-келiншектерiмiздiң де махаббат тақырыбына арналған өлеңдерi, негiзiнен, бiр қалыптан шыққандай бiр-бiрiнен аумай жататын. сондықтан да ол өлеңдер адам жанының табиғи сезiмiне емес, заводтың өнiмiне көбiрек ұқсаушы едi. Жасандылық. Штамп. Ол кездердегi өлеңдерде екi жас қалай да толысқан ай астында қол ұстасып, жымыңдаған жұлдыздардың сәулесi түскен көл үстiнде қайықпен қыдырып, құйып тұрған жаңбыр астында құшақтасып, сылдыраған бұлақ басында кездесiп, сыбдырлаған жапырақ астында сүйiсiп тұратын. Өзгерiс болған жағдайда да, тек олардың орны ауысатын да, сөзi мен iсi сол қалпында қалушы едi. Сонымен бiрге, қыздарымыз ол өлеңдерде тым именшек, тым бұйығы боп келетiн. тағы да ол именшектiк пен ол бұйығылықты ибалық пен iзетке телiп әспеттеп бағушы ек. Содан барып махаббат тақырыбына арнаған өлеңдерiмiзде лакке малып алғандай жылтыр сөз, майлап қойғандай күлiмдеген көз қаптап кеттi. Осы бiрiнiң аузынан бiрi түскендей «джентельмендер» мен «бикештер» образдары бiз үшiн үйреншiктi образдарға айнала бастаған-ды. Тiптi, ол өлеңдердегi махаббат драмалары да (айрылысу, режiсу) бiрер жаттанды арзан сценалармен басталып, аяқталып жататын. Осы сiреу-сiреу қардай сiресiп жатқан штампты алғаш бұзғандардың саны екеу болса, бiреуi – Фариза, бiреу болса – өзi.

Фариза Оңғарсынова алғашқы өлеңдерiнiң бiрiнде-ақ «сыйласудан тағдырдай шын махаббат тумайтынын» кесiп айтты. Өйткенi махаббатқа ай астында серуендеп қайту емес, тағдыр деп қарады. Сондықтан да ол:

Шынымен болып жүрсе жаның ғашық,

Сен маған жалынбашы,

Табынбашы.

Ер мiнездi жiгiттi ұнатады

Осы бiр қарындасың, –

деп әбден мезi қып бара жатқан әлiгiндей шарттылыққа қарсылық көрсеттi. Бұл «сiз», «бiз» деп сызылып, қылымсып тұрған жасанды сөз, жаттанды сөз,жаттанды қылыққа қарсылық болатын. Ақынның махаббат тақырыбы өлеңдерiндегi лирикалық кейiпкер оқырман көңiлiне асау мiнез, шалт қимылдың адамы болып ендi. Оның әдемi сөздерге жаны қас, оның «сүйерi – ащы шындық». Сондықтан да оның жаны «жүректiң жалынымен сүйгiзе алатын жiгiттi» қалайды. Мiне, ол лирикалық кейiпкер де өмiрдiң сан тарау тармағынан, тар жол, тайғақ кешулерiнен өттi. Есейдi. Ол махаббаттың қызығынан гөрi, азабын көбiрек тартты. Бiрақ мойып, жасыған жоқ. Дей тұрғанмен...

Қуанышты мендегi

сенiң қайғың улайды.

Ешбiр адам жердегi

бiлмейдi бұл мұң жайлы.

Сүйсе, бақыт емес пе –

мен бiреуге тәттiмiн.

Түсесiң де сен еске,

сап болады шаттығым.

Аяз шарпып дененi

сүйген болам бекер кеп.

Сенi iздегiм келедi,

қай жерде отыр екен деп.

Сен жайлы ойды жасқадым,

қалмасын деп ол бiлiп.

құшағында басқаның

сенi ойлаймын. Сорлылық.

Өмiрде ең болмаса «икс пен игректi» қосатын алгебрамен де емес, екi мен екiнi қосатын арифметикамен өлшеп үйренiп қалған бейшара педант пен адам жанының иiрiм-қалтарыстарындағы сезiм құйылыстары мен құбылыстарынан бейхабар, тоңазытқыштан шыққандай қара мұздай сұп-суық, сезiм атаулыдан жұрдай моралист үшiн бұл өлеңдегi лирикалық кейiпкердiң мiнезi – қауiптi мiнез. Бiрақ ол қайдағы бiр бейшара педанттар мен қайдағы бiр темiр-ми, темiр-жүрек моралистерден қорқып, жан-сырын жасырып, бүкiл болмысын бүгiп қала алмақ емес. Оның жан-сырын жасырып, болмысын бүгiп қап, өлең алдына күнаға батар жайы жоқ. Өйткенi ол үшiн өлең – ар мен ождан сөзi. Ал ар мен ождан алдында сырын жасырып, болмысын бүгiп қалса, онда оның кiм болғаны?! Онда оның ақиқат, шындық алдында қиянат жасағаны да. Ал ақиқат пен шындық ылғи да көзбен көрiп, қолмен ұстайтындай қасаң фактiден тұрмайды. Кейде ол осындай көзбен көрiп, қолмен ұстауға болмайтын iшкi алай-дүлей арпалысқан сезiм фактiлерiнен де тұрады.

Бiрақ бұл өлеңге қарап Фаризаның лирикалық кейiпкерi екiұдай сезiмiнiң ортасында өртенiп жүрген жан екен деп ойлап қалуға болмайды. Ол сол бiр қиын, құбылмалы сәттен тез арылған. Ендi ол бұрынғысынан да батыл, бұрынғысынан да жiгерлi:

Керек емес мекерлiк, айла маған:

Сүйем сенi сескенбей айналадан.

Менсiз сезбей, ұға алмай қаласың сен –

қайда жүрсiң, тұрғаның қандай алаң.

Бiреулер бар сескенiп аяқ басса,

бiреу көрiп тұр ма деп тайғанаған.

Жалтақтама солардың барлығына,

Тiрлiгiңдi бiр өзiм жайлап алам.

Ақ сезiмдi алдыңа селдетемiн,

Тек сен шыдар ма екенсiң.... қайдам, оған...

Лирикалық кейiпкер өз сезiмiн айтқанда неге соншалықты батыл, ал жiгiт сезiмiне келгенде неге үргелек? Бұл да өмiр. Бұл да тағдыр...

Жалпы, Фариза Оңғарсынова махаббатты бәз бiреулердей татқан сайын тата бергiсi келетiн қызықты тәттi дәурен, жүрген сайын жүре бергiсi келетiн сауық-сайран кезеңi деп қарастырмайды. Тiптi ол оны белгiлi бiр кезең мен дәуренге бөлмейдi де. Өйткенi ол махаббатты бүкiл адам өмiрiнiң ғұмырлық жан серiгi деп ұғады. Бұл жерде әңгiме сенiң сүйгенiңе қосылған, қосылмағаныңда емес. Бұл жерде әңгiме сенiң махаббатсыз өмiр сүре алмауыңда. Яғни ақын сен сүйгенiңе қосылсаң, махаббат бар да, ал тағдыр-талайыңның қалауымен сүйгенiңе қосыла алмасаң, сенiң бойыңнан да махаббат құриды деген тоғышар, эгоистiк пiкiрге бар болмыс-бiтiмiмен қарсы.

Фариза Оңғарсынованың творчествосында айтпай кетуге болмайтын тағы бiр кезеңдi сала бар. Ол – тарихи тұлғалар мен өз көкiрегiнде қорытқан тағдырлар арқылы дүниеге келтiрген қазақ әйелдерiнiң рухани портреттерi. Ол портреттер бақ пен сордың, мұң мен қуаныштың, үмiт пен күдiктiң, нала мен шаттықтың, у мен балдың, көз жасы мен күлкiнiң, ашу мен сабырдың, көлеңке мен күншуақтың, кек пен кешiрiмнiң контрасты бояуларымен салынған.

Бiз бұл жерде Ақбөбек, Майра, Саралардың рухани портреттерiн аз-кем жинақтап қарастырып көрейiкшi. Ол тарихи тұлғалардың қай-қайсысы да өз басынан өткен ауыр хал, тартқан тауқыметтерiн саусағын бүгiп санап, оларды саған белгiлi қашықтықта тұрып баяндап жатпайды. Олар сенiмен аралықтағы қашықтық – дистанцияны тас-талқан етiп, сол әлеуметтiк теңсiздiктер мен алысып-арпалысқан, налып-күйiнген, бұлқынып-бұрқанған қалпында сенiң iшкi дүниеңе енiп кетедi. Өлеңдi одан әрi оқи берсең, өзiң де Ақбөбек, Сара, Майра боп сөйлеп кеткенiңдi әрi-берiден кейiн аңдамай қаласың. Сен ендi бiрте-бiрте өмiрге, заманға сол Ақбөбек, Сара, Майралардың көзiмен қарай бастайсың. Бұдан да дәлiрек айтсақ, олар сен арқылы сөйлеп, сен олар арқылы өлең оқып тұрғандайсың.

Ақбөбек:

Құса боп өтсе, қыздары елдiң сәнi ме,

Халқым-ау, қалай төзгенiң!

Алдамшы екен ғой мынау жалғанда бәрi де,

Махаббатымнан өзгенiң.

Сара:

Әдiлет кетсе хандардан,

халқына шаттық аз шығар,

жазықсыз көзден жас шығар,

бiрлiгi тайып басынан,

iрмектi сүттей ашыған

абыройы елдiң шашылар,

жаулары таптап басынар.

Майра:

Болғанмен жырым – жақұт, әнiм – асқақ,

алмастай өмiрiмнiң әрi қашпақ, –

шырқайтын сандуғаш үн сайрай алмай,

жыр көшiн бара жатса жабы бастап!....

Өкiнiштiң өртi, ыза мен наланың үнi, уақыт пен заманның рухы сiңген бұл жолдарда сенiң де торығып, жабыққан жан-жүрегiңнiң назы, бұлқынып аққан қан тамырларыңның сазы бар екенi сөзсiз. Асылы, нағыз ақынның кеудесiнде ел мен жердiң рухы ұя салатын болса керек. Ақын жүрегiн жарып шыққан жырдан сен өз жүрегiңнiң лүпiлi мен өз қан тамырларыңның ағысты сарынын естисiң, бәлкiм, сондықтан.

Фариза Оңғарсынова да – дәл сондай кеудесiнде ел мен жердiң жүрегi соғып, жанына ел мен жердiң рухы ұя салған ақын.

Ақын әлгiндей тарихи тұлғаларға айналып кеткен Ақбөбек, Сара, Майралардың рухани портреттерiн салып қоймайды, сонымен бiрге солардың көзiмен сол бiр заман мен уақыттың кескiн-келбетiн, дәлiрек айтсақ, образын да сомдайды.

Фариза, сондай-ақ, есiмдерi «қос iшектен шығатын» бiр үнге айналып кеткен, «алау көңiлдерi бозбаланың демiне емес, соғыстың жалынына шарпылған» аяулы Әлия мен Мәншүктер жайында «табысына анасындай қуанып» отыратын Мәриям Хакiмжанова мен «әлемдi әнмен арбап тастай алатын» құдiретке ие Бибiгүл Төлегеновалар туралы, даласының «тағдырын, тауқыметiн көтерiп бара жатқан» Кәмшат пен анасымен сырласып отырған ақын әйел хақында жазған өлеңдерiнде осы бiр кредоны Темiрқазық етiп ұстанады.

Бұл жерде тағы бiр айта кететiн нәрсе, Фариза Оңғарсынова қазақ өлеңiнiң түр-үлгiлерiн барынша кең қолданған ақын. Жалпы, Фариза жырларының о баста кiндiк қаны дәстүр топырағына тамып, сол дәстүр топырағының қызуы мен құнарын бойына молынан сiңiрiп ержеткенiне бүгiнде көз жеткiзу қиын емес. Қасиеттi жерiмiздiң қара топырағында армансыз аунап-қунап өскен тұла бойы қазақы қажыр мен қайраттан тұратын ол күнсiндi қызу өлеңдер бүгiнде өзiнiң ел алдында әлеуметтiк, мәдени, рухани мiндеттерiн атқаруда.

Қазiр де Фариза Оңғарсынова – дәстүрлi поэзиямызды одан әрi жалғастырушы iргелi ақындарымыздың бiрi. Бұл жерде орайы келiп тұрғанда бiр мәселенiң басын ашып алғанымыз дұрыс. Бiреулер дәстүр жалғастырушы деген сөздi тым ұшқары түсiнедi. Олардың түсiнiгiнше дәстүр жалғастырушы ақын – өлеңдi белгiлi бiр дәстүрлерде, ұлттық колоритпен жазатын ақын деп бiледi. Бұл – тым саяз түсiнiк.

Бiздiң түсiнiгiмiзде дәстүрлi ақын – дәстүрдi жаңа мазмұнмен, тың образ, терең философиямен, тосын теңеу, жаңа саз оралымдарымен байытушы ақын. Олай болмады ма, онда ол – дайын асқа тiк қасық! Онда ол – дәстүр топырағының бар құнарын бойына құныға сорып, обып жатқан, бiрақ өзiнiң берерi жоқ, барып тұрған асыранды жатыпiшер. Ал мұндайлар, сақ болмаса, құнарлы дәстүр топырағын аздырып-тоздырып, тұяқкештi етiп, ақшаңдаққа айналдырып жiберерi сөзсiз. шынын айту керек, қазiр қазақ поэзиясында жұртты елең еткiзерлiктей алып келген бiр образ, бiр теңеуi жоқ, бiрақ дәстүрдiң ең құнарлы шүйгiн жерлерiне қосын тiгiп ап шалқақтаған асыранды жатыпiшерлер көбейiп кеттi. Жә, мұны тағы бiрде кең көсiлiп отырып сөз етермiз. Бiз негiзгi әңгiмемiзге оралайық...

Жетпiсiншi жылдардың соңы мен сексенiншi жылдардың басында Фариза Оңғарсынова творчествосы жаңа бiр кезеңге көтерiлдi дей аламыз. Ал шын ақын көтерiлген жаңа кезең – қай уақта да, қай жағдайда да – әдебиеттiң де айтулы сәтi боп саналыр хақ. Олай болса, ол кезеңдi айналып өту, көре тұра көрмегенсу тек ақын алдында ғана емес, әдебиет алдында да күнә болар едi. Дәл осы кезеңде ақын да өзiнiң бойындағы сол дүлей қуатты, тың күштi сезiп, өмiрге, тiршiлiкке басқаша қарай бастады.

Ендi үңiлсем:

жер басқа, аспан да ерек,

Күштер де өзге жүретiн жасқап, жебеп.

тегi, маған азабын, ақiретiн –

бәрiн, бәрiн қайтадан бастау керек.

Осы тұстағы Фариза Оңғарсынованың өлеңдерi жарқ етiп тұтанып кетуге, лап етiп өртенуге, бұрқ етiп қопарылуға дайын тұрған қасиеттерге ие. Бейнебiр ақын сөздердi iшкi дүниесiне салып қорытқанда, оларға тез тұтанғыш, тез қопарылғыш бiр элементтердi қосып жiберетiндей. Содан ба екен, Фариза Оңғарсынованың әрбiр өлең жолы қопарылыстар мен жарылыстар тудыратын бикфорт шнурларын еске түсiредi. Бұл жерде заңды сұрақ тууы мүмкiн. Ақын сонда күйретушi, қиратушы күшке ие болғаны ма? Дәл солай. Бiрақ оның қирату, күйрету күшi адам жанының түпкiр- түпкiрiне, жықпыл-қуыстарына ендеп кiрiп, оны рухани жағынан iрiтiп-шiрiте бастаған әлеуметтiк дерттерге – менмендiкке, опасыздыққа, немқұрайдылыққа, немкеттiлiкке, әзәзiлдiкке, жағымпаздыққа, жарамсақтыққа қарсы бағытталған, дәлiрек айтсақ, ақын сөзi – әлгiндей әлеуметтiк дерттердiң адам жанының жықпыл-қуыстарындағы ұялар мен күркелерiн өртеп. қопарардай құдiреттi қуатқа ие. Тағы да, ақын ол өрт пен қопырылысты өзгеден емес, өзiнен бастайды.

О бастан бергi шетiн iстерiм,

елемей көздiң етi де iскенiн,

тойғаным тасып...

солардан бүгiн

бойыма сiңбей отыр iшкенiм.

Кеудеңдi қысқан менмендiктердiң

талқандап құрсау-бекiнiстерiн,

өртеңдер менi, өкiнiштерiм!

Мiне, ақын өз бойындағы құрсау-бекiнiстерiн талқандап. оларды өртке берiп отыр.

Бiз кейiнгi кезде азаматтық деген сөздiң де құнын түсiрiп, қуатын әлсiретiп алып жүргендеймiз. Бiз қөбiне-көп азаматтық деген сөздi мiнбеге шығып алып жұрттың бәрiн жақсы болуға үгiттеп, дұрыс жүрiп-тұруға шақырып, жапырып жұмыс iстеуге үндейтiндерге қолданамыз. Сөйтiп, бiз азаматтық деген ұғымға тым жеңiл мiндет жүктеп қойғандаймыз. Қазiр бiздiң әлеуметтiк өмiрiмiзде «әркiм өзiнен бастау керек» деген сөз жиi атылады. Үлкен мағынаға ие сөз. Бiрақ өзiнен бастап жүрген адамды көрiп жүрмiз бе? Олар көп пе, аз ба? «Өзiнен бастау» деген сөз тек жұмыс iстеу ғана ма? Мүмкiн, солайда шығар. Бiрақ мен өз басым «әркiм өзiнен бастау керек» деген сөздi, ең алдымен, әрбiр адам өзiнiң бойындағы кемшiлiктермен, өзiнiң бойындағы әлеуметтiк дерттермен аяусыз күресе бiлу деп бiлем. Ал бiз өз бойымыздағы кемшiлiктермен, келеңсiз құбылыстармен күресiп жүрмiз бе? Өз бойымыздағы сол кемшiлiктер мен келеңсiз құбылыстардың атын атап, түсiн түстеп, айдай әлемге жария етуге бiздiң батылымыз жете ме? Жетсе, сен нағыз азаматсың! Өйткенi бiреудiң бойындағы кемшiлiктi, тiптi, заман мен қоғам бойындағы келеңсiз құбылыстарды айту бүгiнгi таңда соншалықты қиын емес. мықты болсаң, сен өз бойыңдағы кемшiлiктi айтып көр. Сонда ғана сен нағыз батылсың, сонда ғана сен нағыз азаматсың.

Фариз Оңғарыснова дәл осындай батыл да, азаммат ақын.

Өлең жазам өзiмше данышпансып,

Жандай менен басқаға намыс таңсық.

Жарамаймын сөйтсем де құлап жатқан

Саз балшықтан алуға танысты аршып.

Жүрсем деймiн жұрт жетпес бағаны алып,

қарсы келмес өмiрде маған анық, –

бiреулердi жиып ап айналама,

көсем болып отырам дараланып.

Көре тұра жандарды еңбегi шын,

кердеңдеймiн еректей елден iсiм.

Қалу үшiн адам боп, өз кеудемнiң

менмендiгiн баса алсам – сол жеңiсiм!

Шынын айту керек, өзiн өзi жұрт алдына шығарып дәл осылай айытпау кезiнде көбiмiздiң қолымыздан келген жоқ, әлi де келе қоюы екiталай. Өйткенi бiз ұзақ жылдар бойы табиғи мiнез құбылыстарын емес, әлеуметтiк дерттi құбылыстарды ақтау үшiн қолданылып келген «кемшiлiк кiмде жоқ дейсiң» деген тоғышар принциптiң тасасына тығылып, соны паналап үйренiп алғанбыз... Яғни осы бiр шiрiк принцип арқылы өзiмiздiң бойымыздағы кемшiлiкпен келiсiмге келiп, ол кемшiлiктi сырт көзден бүркеп жасырып, тiптi, керек кезiнде оны қызметке жегiп қоятын дәрежеге жеттiк. Ал өз бойындағы кемшiлiк, келеңсiз құбылыстармен келiсiмге келген, оларды тұмшалап, жасырып баққан жан басқа адам мен заман бойындағы кемшiлiктерге де келеңсiз құбылыстарға да көз жұмып қарайды. Мiне ақынның алмастай өткiр ақиқатты айтқан өлеңiнен алар тәлiм бiз үшiн осы.

Өзiн көпшiлiктiң алдына шығарып, шындықтиың аптабына күйдiрiп, аязына тоңдырып шыңдап, шынықтырып алған ақын ендi адам мен заманның тұла бойын жайлап бара жатқан әлеуметтiк келеңсiздiктермен анық күреске шықты:

Қызықтырмай өзгенiң атақ, әнi

жүргенiмнен көп уды татам әлi.

Досын сатқан жандардан жиренемiн,

Отанын да ондайлар сата алады, –

деп кесiп тастайды да:

Кей адамда қылық жоқ аяр аса,

бойы биiк бақандай, ойы аласы.

Болмысымен тұру жоқ, жүре алмайды

беттерiн де, мәнiн де боямаса.

Бiрақ олар кеңейтiп жиi өрiсiн,

тауып ала қояды сүйенiшiн.

Олар солай. Оларға қол соғатын

жандар үшiн өртенiп күйедi iшiм, –

деп күйзеледi.

Әдiлiне жүгiнсек, әр сөзден сезiктенiп, әр үтiрден күдiктенiп, әр бiр әрiптi ежiктеп оқыған тосқауылы көп кешегi тоқырау заманында Фариза Оңғарсынова сынды ақиқатты айқайлап, шындықты шырылдап айтқан ақын кемде-кем. Бұл ретте ол таймас табандылық көрсеттi. Бұл жолдан ол:

Жылап жатам, төсектен тұрам жылап,

жеңiлдiк жоқ жаныма мұнан бiрақ, –

деп күйiнсе де қайтқан жоқ. Қайта, бұрынғыдан да ширығып, бұрынғыдан да өжеттене түстi. Солай бола тұра, ақынның аузын ашқызбаған үнсiздiк кезеңге деген, бұрын айтылмай келген ойларына деген өкiнiшi қандай демеңiзшi! Ақын қасiретiне қабырғаң қайысады:

Перiштесiп, адалсып жүргенiммен,

созған болам қолымды күлген болып.

ой-баламның талайын тұншықтырып,

бүрiсемiн тышқандай iнге кiрген.

Туғызуға ойымның жалқыларын

ұятсындым, қорықтым, қалтырадым.

Сәбилерiн жерлеген ана сынды

Жер бетiнен жай таппай шарқ ұрамын.

Қанша ойы мен сөзiн жерге берiп, «жер бетiнен жай таппай шарқ ұрған» ананы, рухани ананы көз алдыңызға елестетiңiзшi. Сөзi мен ойын сәбиiндей көретiн ақынды рухани ана демей, не дерсiң! Олай болса, оның қасiретiн бар жан-тәнiңмен егiлiп, езiлiп сезiнбеу мүмкiн бе?

Жалпы Фариза Оңғарсынова жырларында қайғы-қасiреттiң суық лебi сезiлiп тұрады. Айдың күннiң аманында ақынды алып бара жатқан ол не қасiрет дейсiз ғой. Ол – манадан берi айтып отырған адам мен заман бойынан мерез боп жабысқан әлеуметтiк дерттер. Әзiр ол дерттер бар боп тұрғанда ақын өзiн қайғысызбен, қасiретсiзбен деп айта алмақ емес. тiптi, ол өзiнiң бақытына да осындай қайғы-қасiрет арқалап жүрiп қол жеткiзген. Ендi ол өз бақытын қайғы-қасiреттен бөлiп ала алмас халде.

Менiң бақыттылығым сол жалғанда – қасiреттен тұрады бақытым да!

Халықтың, адамның, заманның рухани тазалығы үшiн бiтiспес күреске шыққан нағыз азамат ақын ғана осылай сөйлей алса керек.

ӨЗЕГIН ӨРТ ЖАЛАҒАН ШЫҒАРМАЛАР

Әдетте, қай-қай әдебиетте болмасын өз заманы мен өз уақытының құрсағында бiтiп, дүниеге келген, соңсоң сол заман мен сол уақыттың үнiне айналған, болмысына үңiлсе, ел мен жер деп сүйегi сырқырап, табиғатына ден қойсаң, адам деп жаны шырқырап қоя беретiн шығармалар болады. Әрине, ондай шығармаларға уақыт пен заманның аяғы күнде ауырлап, күнде бақанға асылып толғатып жатпайды. Ондай шығармалар iлуде ғана дүниеге келсе керек. Егер бiз бүгiнгi үлкен кеңiстiк пен уақыттың өзiндей қазақ әдебиетi деп аталатын үлкен ұғымның қабырғасы қалың, iргесi берiк, ортадан ойып тұрып шаңырақ көтерген Дулат Исабеков шығармаларын заман мен уақыт құрсағында пайда болған шығармалар десек, онда бiздiң бұл сөзiмiзге ешкiм дауласа алмас едi. Олай болса, бiз де оқырман ретiнде Дулат Исабеков шығармалары жайында аз-кем пiкiр бiлдiргендi жөн көрдiк. О баста-ақ тоқсан торапты, қырық шиырлы адам мiнезi мен құлқы, оның пейiлi мен пиғылы арқылы әлеуметтiк өмiрдiң қатпар-қатпар астарларына үңiлiп келе жатқан жазушы бұл «Ай-Петри ақиқаты» кғiтабында да сол шығармашылық концепсиясынан бiр елi таймапты. Қайта, оны бұрынғыдан да ширықтырып, бұрынғыдан да ширатып жiберiптi. Адам жаны мен әлеуметтiк қатпар астарларынан бұрынғыдан да өрiстi, бұрынғыдан терең мән мен гәп тауыпты. Тағы да, жазушы ол терең мән мен гәптi шым-шытырық оқиға, алыс-жұлыс арпалыстан емес, күнделiктi қарапайым өмiрден, тiптi, керек десеңiз, қарабайыр тiршiлiктiң өзiнен iздейдi. Күрделi ой айту үшiн күрделi композиция да, тiптi, күрделi сөйлем де құрап жатпайды. Кейбiр жазушылардай оқырманын шана сүйреткендей азапқа салып қоймайды. Не бiр астарлы ауыр ойлардың өзiн сiзге соншалықты оңай ұғындырып, жеңiл қабылдатқызады.

Кiтап есiгiн ашқан бойда көзге түсетiн «Өкпек жолаушы» деп аталатын шығармасымен аз-кем сұхбаттасып, оның айтар ойына үңiлiп көрейiкшi. Өмiрдiң өзiндей қарапайым осы бiр шығармада бiрде бiр артық қимыл, бiрде бiр жасанды әрекет жоқ. Шығарманың тiгiлген киiмi де, тұрғызылған құрылымы да күнделiктi тiршiлiктен көшiрiлiп алғандай табиғи.

Асылы, шын жазушы жұрт айта бермейтiн ойды, жұрт көрсете алмайтын әрекеттi ешкiм мән берiп, ешкiм ден қоймайтын сәттерден таба алса керек. Өйткенi жұрттың бәрiн жалт қаратқан оқиғадан жұрттың бәрiне белгiлi ойды айту түк емес. Мықты болсаң, жұрттың бәрi мән бермейтiн тұстан, жұрттың бәрi ден қоя бермейтiн сәттен гәп iзде. Өмiрдiң тылсым қатпарларына үңiлу деген, мiне, сол болса керек.

«Өкпек жолаушы»... Үлкен қаланың ежелгi аудандарының бiрiндегi көне үйдiң екi бөлмелi пәтерiнде ендi ғана зейнет демалысына шыққан Зейнеп атты жесiр әйел өмiр сүрiп жатты.Бүкiл ғұмырын өмiрдiң ызғарлы өтiнде өткiзiп келе жатқан бұл әйелдiң маңдайының соры бес елi, бейнетiнiң қалыңдығы бес батпан. Күйеуiнен айрылып, бауырынан өрген төрт баланы адам қатарына қосам деп, оның көрмеген қорлығы, көтермеген жүгi жоқ. Өмiр сүрудi ол тiптi рахат деп, бақыт деп ұқпаған. Өмiр сүруды ол ғұмыр бойы күрес, тiрнектеп жүрiп нәсiп теру деп ұққан. Қайырымы жоқ бұл тiршiлiктiң қаңтардай қатал қабағының астында жүрiп, шиеттей төрт баланы аяғынан тұрғызып, қатарға қосу өмiрлiк мұратым, пенделiк парызым деп бiлген. Сол үшiн ол бойындағы бар қуатын сарп етiп, қанындағы бар қызуды сарқып берген. Онсыз да өмiрi өксiкпен өткен, ақырында төрт баласы төрт жаққа кетiп, соқа басы ғана қалғансомадай әйелдiң күнiн көрер ғана там-тұм ырыздағы болғанмен, көрер қызығы бәрi бiр болмай шықты. Жаратқан құдай, ең болмаса, төрт балаға не береке, не бәтуа бермей қойды. Ендi, мiне, солардың күйiгiне өртенiп, тағдырдың табасына шыжғырылып отырысы мынау.

Күнделiктi өмiрi күйiк пен күйзелiстен тұратын осы әйелдiң үйiне күндердiң күнiнде аяқ астынан сонау Қырымнан Сақа елiне ұшып бара жатқан өкпек /транзиттi/ жолаушы Айтөре сап ете қалсын. Ол Алматы аэропортынан ұшар алдындағы үш сағатты пайдаланып, өз өмiрiнiң ең қызықты да, қасiреттi шағы өткен, бұдан жиырма жыл бұрынғы шаңырағының босағасына бiр сығалап кетпек болды. Ол пәтер Зейнеп тұрған пәтер болып шығады. Айтөре мiнезi ашық, жаны кең Зейнеппен сөйлесе келе тез тiл табысады. ауа райының қорлайсыздығына байланысты ұшағының ұшуы кейiнге қалдырылған Айтөре Зейнеппен ұзақ әңгiмелесiп, шер тарқатады. Бұрынғы пәтерiндегi бұл отырыс жиырма жыл бұрынғы ауыр азапты кезеңдердi оның есiне ерiксiз салады.

Айтөре Зейнепке билiк десе, адамдық пен имандылықты аттап, ар-ожданды аяқ асты етiп кете беретiн, қолына бақан алып, бас жарар бақастыққа ғана емес, қарсыласын қасiретке ұрындырар әрекетке баруға жүзi жанбайтын қорқау хайуандықты жаны езiле отырып әңгiмелеп бередi. Сол билiкке талас жолындағы қорқау хайуандық ақырында оның жалғыз баласын мерт етедi. Тағы да ол қорқау хайуандық баласын хайуандықпен өлтiрген болып шығады.

Осы жерде жазушының өмiрлiк үлкен философиясына ден қоймау мүмкiн емес. Тағдыр қатыгездiгiнiң құрбаны болған Зейнеп бәрi бiр өзiнiң туған жер, туған елiнен кетпей қалған. Табан аудармаған. Ал адам қатыгездiгi тағдыр қатыгездiгiнен әлдеқайда қатерлi, әлдеқайда қанқұйлы екен. Сол адам қатыгездiгiнiң тепкiнi Айтөренi жердiң шетi – түу Якутиядан бiр-ақ шығарады да, әйелiн жындандырып, ақырында оны, артында мола да қалдырмай, адастырып өлтiредi. Адам қатыгездiгiнiң қаншалықты сойқанды құбылыс екенiн осыдан-ақ бiле берiңiз.

Осы тағдыр мен адам қатыгездiгiмен қатар өрiлетiн Зейнеп балаларының бойынан көрiнетiн, жалғыз қалған анасына деген мейiрiмi жоқ қатыгездiк бар. Бұл – аса қатерлi қатыгездiк. Өйткенi ол ұрпақ бойындағы, ертеңнiң бойындағы қатыгездiк қой. Ұрпақ бойындағы ол қатыгездiк қайдан, неден пайда болған?! Қалай пайда болған? Апыр-ау, Зейнеп балаларына ана сүтiмен бiрге бүкiл жанының қуатын, жүрегiнiң жылуын берген жоқ па едi?! Оларды көз алдынан бiр сәтке де қағыс қалдырмай өткiзген жоқ па?! Солар үшiн отқа да, суға да түскенi қайда?! Сонда ол қайдан шыққан қатыгездiк? Сөйтсек, ол қатыгездiктiң түп тамыры, өскен топырағы әрiде, яғни ұрпақты халықтық дәстүрден тыс, ұлттық ғұрыптан бөлек өмiр сүргiзуде екен. Бағамдап қарасақ, дәстүр мен ғұрып дегенiмiз әр адам сақтауға тиiстi әдеп жинақтары ғана емес, халықтық мейiрiм мен қайырымның қасиетi сiңген қастерлi ұғымдар болып шықты. Бiр сөзбен айтқанда,халықтық мейiрiм аналық мейiрiм қосылғанда ғана толыққанды ұрпақ өсiп шықпақ. Онсыз өскен ұрпақ бәрi бiр рухани мүгедек, рухани жартыкеш болып қалмақ. Бiрақ мұны Зейнеп тым кеш ұққан. Ол бүгiнде бiр кездегi әжесiнiң екiқабат әйелдердi жолға шығармайтын әдетiн, «үйде тумаған әйелдiң баласы мейiрiмсiз болады» деген қатал ұстанар қағидасын қайта-қайта еске алып қана қоймай, оның үлкен философиялық мәнi мен мағынасын ендi ғана сезгендей. Дәстүрдiң жөргегiнде өспеген, ғұрыптың бесiгiнде тербелмеген бала өз ұлтына ғана емес, анасында да жат, бөгде боп өседi. Мiне, Дулат Исабеков шығармаларының терең тағылымы!

Дулаттың келесi «Тыныштық күзетшiсi» атты шығармасы – да әдебиет деп аталатын қасиеттi ғимараттың босағасын именбей еркiн аттаған, оған өз үн, өз тiршiлiгiмен өзiндiк бояу нақышымен, өзiндiк тосын әлемiмен кiрген шығарма. Бұл шығарма да адам қолымен жасалынатын қатыгездiктiң бүкiл сұмпайы бейнесiн бүкпесiз ашып көрсетедi. Сонда «Тыныштық күзетшiсi» деген қастерлi ұғымға қызмет етiп, ұлы әрекетке барып жүрген кiм? Ол – Демесiн, кәдiмгi жынды Демесiн. Ол да «Өкпек жел» кейiпкерлерiндей қатыгездiктiң құрбаны. Бала кезiнде басына ауыр соққы тиiп, делқұлы болып қалған жан. Содан берi оның бойына табиғат құдiретi мен бүкiл жауыздық пен қатыгездiк атаулыға қарсылық, жеккөрiнiш сезiмi ұя салған. Ол тiптi балалармен соғыс ойыны кезiнде де шын берiлiп, делебесi қозып, оның ойын екенiн ұмытып кетiп, Мүтанды таяққа жығып салады. Бойындағы қатыгездiкке қарсы тұрпайы дүлей күш оны кез келген уақытта дөрекi, тiптi қатал әрекеттерге дейiн барғызады. Бiрақ сол қатыгездiкке қарсы тұрпайы дүлей күштiң өзi оқырман жүрегiнде әрi аяушылық, әрi құрмет сезiмiн оятары сөзсiз. Өйткенi қатыгездiктiң сойылынан жарымес болып қалған ол жан барша адамзатты, барша тiршiлiк атаулыны соғыс зұлматынан, жауыздық пен қатыгездiктен қорғап жүрмiн деп ойлайды. Оған өзi қатты сенедi. Шанаға ат жегiп, түнi бойы ауылды айналып жүредi де қояды. Оның қолына мылтық алып, күзетке шыққан мұндай әрекетiнен үркiп қалған жұрт соңынан тыныш ұйықтайтын болады. Өйткенi ол суық қолды ұры-қарыларды да ауылға беттетпей қояды. Ақырында ол қанқұйлы қатыгездiктiң қолынан опат болады. Тыныштық күзетшiсi деген ұлы ұғымға қызмет етiп, соның жолында жанын пида етедi. Делқұлы, әумесер жанның осыншалықты iрi әрекетi кiм кiмдi болсын бей-жай қалдырмасы сөзсiз.

Менiң ұғымымша, Дулат Исабеков – қазiргi қазақ әдебиетiндегi ең үздiк әңгiмешiлердiң бiрi. Олай дейтiнiмiз, оның шағын әңгiмелерiнiң өзi үлкен қабырғалы шығармалар көтеруге тиiс жүктердi кңтерiп тұрады.

Мәселен, «Ескi үйдегi жаңа қонысты» оқып шығыңыз. Совхоз орталығынан бөлiмшеге моторист болып келген Есiркеп, бiр күннiң iшiнде-ақ бұтына толып, талтаңдап жүре алмай қалады. Бүкiл бiр ауылдың жарығы қолына қарап қалған соң оңа ма?.. Көкiрегi iсiп, айналасының бәрiне аспандап қарап, көпсiп сөйлейтiн болып алады. Әлi келмейтiн жерде де тыраштық көрсетiп, күлкiге қалады... Бiрақ ол күлкiнi де «маған жасалынған қысастық» деп ұғып, болып жатқан тойдың қызығын бұзып, жарық берiп тұрған двигательдi өшiрiп тастады. Өзiнiң тыраш шамшылдығының тоятын табам деп, бiреудiң қызығын қараңғыда қалдырды. Мiне, Дулат Исабеков осындай берекесiз жанды оқырманын күлдiре отырып әшкере етедi.

Ал оның «Ескерткiш» әңгiмесi үлкен әлеуметтiк жүк арқалап тұр. Ол бұл әңгiмесi арқылы жалғандық пен өтiрiк топырағында өсiп-өнген, тiршiлiгi азып-тоза бастаған қоғамның бар болмыс-бiтiмiн ашып көрсетедi. Қарапайым тiршiлiк иесiн асқақтатып, мерейiн өсiретiн қоғамның, шынтуайтына келгенде, оны жәбiрлейтiн озбыр қоғам екенiн бiр деталь арқылы жерiне жеткiзе суреттеп бередi. Қарапайым еңбек адамын асқақтатамыз деген идеология бар болғаны көбiк ауыз догма екенiн, оның бүкiл болмысы, түптiң түбiнде қарапайым еңбек адамын, яғни адамды қорлау екенiн ұқтырады.

Жазушының, сондай-ақ, «Конфронтация», «Қараспан процесi» және басқа әңгiмелерi де – адам мен қоғам бойын жайлап бара жатқан бойкүйездiк пен салғырттыққа, шамшылдық пен жалған намысқойлыққа қарсы сөйлеп тұрған шығармалар. Сол бiр келеңсiз қасиеттердi ол ұтымды деталь, сәттi ситуациялар арқылы әжуалап көрсете бiледi. Ол шығармаларды оқыған оқырман күле отырып – тiксiнерi, тiксiне отырып – тағлым алары сөзсiз.

Дулат Исабековтың «Талахан-186», «Ай-Петри ақиқаты» шығармаларын классикалық деңгейдегi шығармалар десек, түкте қателеспеймiз.

Мен өз басым, осы уақытқа дейiн, адамдар бойын жайлап алған күйкi ұсақтықтың табиғатын дәл осы «Талахан-186» шығармасындай көрсетiп берген шығарманы бiлмеймiн.

Күндердiң бiр күнiнде ауыл адамдарының бiрi апанда өсiп тұрған помидорды көре қалады ғой. Бүкiл жан дүниесiн, рухани болмысын, ел мен жерге деген биiк махаббатын тонатып алған кiлең бiр күйкi адамдар сол бiр апандағы помидордың қалай пайда болғанына, оның қалай өскенiне, қандай сортқа жататынына бастарын ауыртып, жүйкесiн тоздырып, әлекке түседi. Ендi олар үшiн түзге отырған бiреудiң тезегiнен өсiп шыққан помидордың сортын анықтаудан өткен үлкен мәселе, ұлағатты шаруа болмай қалады. Ең сұмдығы сол, тағы да бұл ұсақ күйкiлiк дертiне бiрер адам ғана емес, бүкiл ауыл шалдыққан. Мiне, қасiреттiң үлкенi қайда жатыр?!

Адам жанының қуыс-қуысына түгел ұя салған бұл ұсақ күйкiлiк ел қамын, жер уайымын қылғытып, бүгiн мен ертеңнiң қамын қамдастырар парасатты отап тастаған.

Ондай күйкi бейшаралық орын алған жерде даланың тозаңын шығарып жатқан Семейдегi жарылыс та, Иран мен Ирак арасындағы көнтөгiс те түк емес. Бұндай кезде Пiкән сияқты сорлылар «Әй, оттамай, аузыңды жапшы-әй! Не iстерге бiлмей жұрттың басы қатып тұрса, қайдағыны айтып қақсай беретiнi несi?» Бұл – помидордың сортын анықтай алмай тұрған Пiкән байғұстың Бектұрдың ядролық жарылыс пен қантөгiс туралы айтқан хабарына жауабы. Асылы, адам жанының азып-тозуы осындай күйкi ұғым мен ұсақ мүддеден басталса керек.

Кезiнде баспасөз беттерiнде өзiнiң тиiстi бағасын алған «Ай-Петри ақиқаты» әңгiмесi де адам басына қонар бақтың қаншалықты баянсыздығы мен оған келер сордың соншалықты оңай екенiн көрсетер көркем дүние.

ӨТЕЖАН ТУРАЛЫ СӨЗ

Мен, соңғы кезде, әлде кездейсоқтық па, әлде орайы мен ретi солай келiп тұр ма, әйтеуiр жұрттың ұғымы бойынша, өмiрде қолайсыз адамдар болып саналатын ақындар туралы сөз айтатын болып алдым. Жақында ғана қатар жүргенде өте қолайсыз адам, бiрақ үлкен ақын Сәкен Иманасовтың творчествосы туралы сөз айтқам. Бүгiн, мiне, тағы да сондай табысып, шүйiркелесiп кетуге өте қиын, тонның iшкi бауындай боп жақындасып дос болу мүмкiн емес, түсiнiгi де, түйсiгi де бөлек, тiптi кейбiр адамдар үшiн жат боп көрiнетiн Өтежен Нұрғалиевтiң өлеңдерi туралы, өз мүмкiндiгiмше әңгiме қозғауға тиiс боп тұрмын.

Әрине, қолайсыздықтың табиғаты да әртүрлi болады. Сәкен Иманасовтың қолайсыздығы бетiң бар, жүзiң бар демей түйеден түскендей дүңк еткiзiп қойып қап, осымен әңгiме бiттi деп жөнiне кететiн қолайсыздық болса, Өтежан Нұрғалиевтiң қолайсыздығы – тек турасын айтып қоймай, арты дау-дамайға соғып, тiптi жағаласуға ұштасып кететiн, нағыз қызылкөз қолайсыздық. Жығылып жатса да, тiлiн тартпайды, айтқанынан қайтпайды. Бұл жерде айта кететiн мәселе, Өтежан Нұрғалиевтiң бұл өмiрде жеңген тұсы болса, ол оны тiк тұрып жеңiп алған емес, ол оны жығылып жатып жеңiп алған. Ол әлi күнге дейiн жығылып жатып тағдырмен де, өмiрмен де, адаммен де алысудан, жағаласудан танған емес. Бiрақ Өтежан Нұрғалиев жығылып жатса да, екi аяғымен нық тұрған, дүниеге кеудесiн керiп қарайтын көп адаммен биiк екенiн, өзге емес ең алдымен, өзi жақсы бiледi.

Ендi адам Өтежан Нұрғалиевтан ақын Өтежан Нұрғалиевке қарай ойыссақ. Менiң ұғымымда, Өтежан Нұрғалиев шығармашылық өмiрге екi кезең боп екi рет келген сияқты. Тағы да екеуiнде де құбылыс болып келген. Бiрiншiсi – сонау алпысыншы жылдардың басында басталып, жетпiсiншi жылдардың ортасына таман келiп аяқталатын Өтежан Нұрғалиев те, екiншiсi – сол жетпiсiншi жылдары мүлде басқаша боп түлеп, мүлде басқаша басталатын Өтежан Нұрғалиев.

Шынын айту керек, әдебиетке алпысыншы жылдары «Менiң махаббатыммен» келген ақын Өтежан Нұрғалиев өлеңдерiнде жаңа бояу, тың үн, тосын мiнез болса да, қолайсыз мiнез жоқ болатын. Қайта ол қабағынан қар жаудырып, қанатымен ызғар соқтырып тұрған мезгiлге күнi күркiреп, найзағайы жарқылдаған, жаңбыры төгiлiп, шуағы құйылған, кеудесi толы күмбiрлеген күй, жаны мен жүрегi толы махаббат, тұла бойы тұнып тұрған жарасым мен үйлесiмнен жаралған көктем болып кiрген-дi.

– Нөсерлi едi найзағай

Шыбыртқы соққан шартылын,

Бұлттарды түрiп айдамай

Қуатың қайда, жарқыным?! –

Тiл қатты таулар осылай

Аспанның найзағайына,

Қаһары келiп найзағай

Таулардың қайрағанына

Ашумен жұлып кеттi де

Жартысын кемпiр қосақтың,

Қосақтап қойған тамшыны

Қылышпен кесiп босатты.

Өтежан Нұрғалиевтiң алғашқы өлеңдерiнiң бiрiнен саналатын бұл өлеңдегi табиғат құбылысы ақын табиғатына да тiкелей тән дер едiм. Ол да, Ақынның өзi де әдебиетке кемпiрқосақтарын керiп, оған көгенделiп қосақталып тұрған жырларын найзағайлармен босатып, жаңбыр болып құйып, нөсер болып төгiлiп келген-дi. Әдебиетке жаңа леп, жаңа тыныс қосылды. Оның жуас ағып, момын соғып тұрған тамырына бұла қуатты жас қан құйылды. Қасаң идеология қағазының тозаңын жұтып, семiп бара жатқан әдебиет өкпесi топырақ пен жусан исiн жұтты. Сiре боп қатып, сiресiп жатып алған схемадан әбден мезi болған оқушы жанына сондай жақын, жүрегiне сондай ыстық құбылыстармен Өтежан өлеңдерi арқылы қауышып, масайрап қалды. Ендi оқырман қауым жалаң сөз, жадағай ұраннан қашып, Өтежан ауылдан арқалап алып келген «әншi жел, бишi талдың» аралына кететiн болды. Ақын да талғаусыз ақтарылып өлеңдерiне құлай жығылған оқырмандарының «түнде оттап, күндiз жусап жатқан таулардың» арасында қыдырып, өзiнiң ай астында кездескен алғашқы махаббатымен таныстырды. Тың теңеу, жаңа образ, тосын тiркестер дүниеге келдi. Ол кезде жердiң кiндiгi – партия, аспанның тiреуi – Ленин мен Сталин деп қана жырланатын үрдiстi бұзды.

Кiндiгi болса жердiң сенiң үйiң,

Ал өзiң аспанымның тiреуiсiң! –

дедi ол қарапайым ғана қазақтың қызына. Әрине мұндай оқыс, сол кездiң көзiмен қарағанда тiптi оғаш бұл метафоралардан жаман түс көргендей шошып кеткендер де, шоқ басқандай шоршып түскендер де аз болған жоқ.

Әдебиетке жаңбыры да көп, шуағы да мол жаңа лептi, тың тынысты Өлең алып келгенiн ақынның өзi де сезгендей, оған оның өз кiтаптарының аттарын «Ақ нөсер», «Нөсерден кейiн», «Кемпiрқосақ», «Айшуақ» деп қоюы куә.

Бұл тұстардағы Өтежан өлеңдерi өзiнiң ерек образдылығымен есте қалады. Ол образдар мен метафоралар сондай табиғи, сондай қарапайым. Бiрақ соншалықты масштабты, соншалықты iрi.

Бiр төбенiң басында

Сөнбей жатқан вулкандай, –

дейдi ақын. Бұл момын қойлы ауыл түтiнiнiң көрiнiсi. Ол суреттiң астарына үңiлсеңiз талай-талай гәп жатыр.Ендi бұлаққа қараңыз:

Жер көзiнен жас парлап

Жылап жатқан сияқты!

Жердiң көз жасын көрiп, оны аяйсың, оны жұбатқың келедi.

Көтере алмай көл жатыр

Жұлдыздарын шалқалап,

Таулар, таулар жолда тұр

Аспандарын арқалап!

Айтты да тастады. Қиналған да жоқ, күшенген де жоқ. Күнде көрiп жүрген сурет, күндегi көз алдымыздағы болмыс. Тағы да бұ образ-метафоралар – қай әдебиеттiң де ажарын арттырып, шырайын кiргiзетiн образ-метафоралар.

Ақын қайраттанып, қуаттанып келе жатты. Ақын қайраттанса, тас жарып, тау қопармайды. Ақын қайраттанса әрiрек қарайды, тереңiрек үңiледi.

Тастай-тастай жалғанды,

Жеңiлденiп алғанмын,

Iше-iше арманды

Көңiлденiп алғанмын.

... Ұшырдың, жыр, құс қылып,

Қанаты жоқ еңсенi.

Тайфундардай ысқырып

Шақырайын мен сенi.

Өз өлеңiнiң тайфундардай ысқырып шақырып тұрған ақын қуаты алапат болса керек. Шынында солай болып шықты. Ендi ол «Қазандай менiң түндерiм төңкерiп тастап iшетiн» деп алшаң басып, асқақ сөйлейтiн болды. Оның құрылысшылары аспанның бiр қиырына шығып ап «кiрпiштерiн найзағайдың қып-қызыл жотасына қалайтынды» шығарды.

Берiрек келе ақын тақырыбы кеңейдi. Космосты, планетаны, космодромдарды жылады. Егер Өтежан Нұрғалиев ақынның бiр сәтсiз тұсы болса, оның осы тақырыпты кеңейiткен тұстары. Тақырыбы кеңейген бойда оның күш-қуатының арнасы тартылып сала бередi. Болмысы жүдеп, бояуы солғын тартты. Күшенгеннен дауысы қарлығып, асығыс болғанмен жайдақ боп қалды. Яғни жерден өкпесi көтерiлмей кеткен Антей сияқты қауқарсыз халге түстi.

Өтежан Нұрғалиев өлеңдерiнiң топырағы да, тақырыбы да өз елi, өз жерi, тiптi керек десеңiз өз ауылы.

Бiр қызығы, оның космос, бүкiл әлем туралы жазған өлеңдерi, өзгенi былай қойғанда, өз ауылының да көңiлiнен шықпаған болса, ал өз ауылының жырға түскен тағдыры мен талайы, қасiретi мен қайғысы, егер дұрыс аудартып оқытса, әлемнiң көңiлiн толқытатын деңгейге көтерiлген дер едiк. Өтежан Нұрғалиевтiң «Соғыстың соңғы жазы» кiтабы бiздiң бұл сөзiмiзге толық жауап бере алады. Бiздiң манағы айтқан, тағы бiр құбылыс болып оралған екiншi Өтежан Нұрғалиев та осы кiтаптан басталады. Ал екiншi Өтежан Нұрғалиев бiрiншi Өтежан Нұрғалиевтi, ол қанша күштi болса да, он орап алатын қуатқа ие. Оның «Соғыстың соңғы жазы» кiтабы, шынын айту керек, қазақ поэзиясында қай жағынан болсын – орындалу жағынан да, батылдығы жағынан да, философиялық тереңдiгi жағынан да, образды ойлау жағынан да, – сирек кездесетiн кiтап.

Ақ қағаздан қорқушы ем нүктесi жоқ,

Айдаладан қорқушы ем бүкпесi көп.

Нүктесiн де көп көрдiм, бүкпесiн де,

Маған сiрә, бұл жердiң өкпесi жоқ, –

деп басталады бұл кiтап.





Өтежан Нұрғалиевтiң бұл кiтабы – сонау соғыс жылдарында жалаңаяқ, жалаң бас өсiп келе жатқан бозөкпе баланың аянышты тағдыры туралы ғана кiтап емес, жәбiр мен жапа, зорлық пен зомбылық, қаталдық пен қатыгездiк туралы кiтап. Ал ол қаталдық пен қатiгездiкке, ол зорлық пен зомбылыққа бала көңiлмен қарау – қандай ауыр, қандай қиын.

Көлемi бiр-ақ тұтам бұл кiтаптың iшiндегi әр өлеңнiң әр қайсысы үлкен-үлкен бiр кiтаптың салмағын көтерiп тұр десем тiптi де өтiрiк айтпаған болар едiм.

Ақынның «Бота баққан ақын» деп аталатын өлеңiне көз жүгiртiңiз. Енесiне жамыратпай бота бағып жүрген бала ақын бiр күнi өлең жазып қағаз шимайлап жатады. Өлең жазған адамда ес бола ма, ол басқа әлемге кiрiп кетпей ме, мiне, сол кезде бала ақынның құлағына «бота кеттi» деген дауыс естiледi. Бала орнынан тұра сап, ботаның соңынан жөнеледi. Қалай да ол ботаны енесiне жамыратпау керек, өйткенi бастықтың әйелi шұбатты өлердей жақсы көредi. Ботаны қуып ұшып келе жатқан баланың табынына тiкен емес, тiптi шөңге емес, сояу кiрiп кетедi. Ұшып түскен бала, домаланады да қалады. Сол сояуды атауызбен зорға суырып алады... Шынында да сол сояу суырып алынып па?! Жоқ суырылмапты. Табанынан кiрген ол сояу «маңдайынан шор болып» шығыпты. Сол сояу арқылы ақын басқа бiр арнаға түсiп, басқа бiр пәлсапаны қаузап «Жүрегiмде жатыр менiң, Өмiрдiң, Талай-талай суырусыз шөңгесi» деп өз тағдырына қамыға үңiлiп, оған өзгенi де үңiлдiрiп кетедi. Тiптi ол сояу кiрiп үңiрейiп кеткен табанындағы тесiк арқылы Өткен Күнiне үңiледi. Менiңше, бұл образға түсiнiктеме берiп жатудың тiптi де қажетi жоқ. Тек айтарымыз, оның – кiм-кiмдi болсын селт еткiзетiн тосындығы. Табанына кiрген сояудан қалған Тесiк арқылы Өткен Күнiне үңiлiп отырған ақынды көз алдыңызға елестетiңiзшi. Құйқаң шымырлайды.

Өтежан Нұрғалиевтiң бұл кiтабындағы қай өлеңдерi де жарасы үңiрейiп, қаны сорғалар тұрған өлеңдер. Ол өлеңдердi оқып отырғанда ол жаралы өлеңдердiң денесiнен сорғалап тұрған қан сенiң жүрегiңнiң үстiне сорғалап тұрғандай болады.

Бұл ауыр хал сол күндердiң елесi ед...

Сол күндерге қайта оралу неге сеп?!

Әрең жеттi елуiншi жылдарға

Екi қапшық ұн көтерген Көк Есек... –

деп басталады ақынның «Бақыт деген не?» деген өлеңi. Мүмкiн «бақыт» деген ұлы биiк ұғымға жексұрын мақұлық Көк Есектiң не қатысы бар деп ойларсыз. Тiкелей қатысы бар! Өйткенi көк Есектiң үстiнде екi қапшық ұн бар. Яғни, Көк Есектiң үстiнде Екi Қапшық Бақыт бар.

Қабағынан есектiң тер домамалп,

Қазiр жетем деп келемiн жобалап.

Есек болып келе жатқан Екеуге

Есек болып құлап қалу обал-ақ.

Неге қорқам неге сасам! Немдi аяп!..

Мен келемiн аяңымнан танбай-ақ...

Теңiздегi алтын артқан кемелер

Азар болса болған шығар мендей-ақ.

Қос қапшық ұн болар екен қанша нан?!

Сол бiр нанға тояр екен қанша жан?

Өмiр ендi бұрынғыдан өзгелеу

Қарындасым, нан әкелем мен саған! –

деп сол бала жан-жүрегiмен, бүкiл тұла бойымен бақыттың шуағына шомылып, бақыттың нұрына бөленiп келедi. Есектiң үстiне тиелген неткен ұлы бақыт! Бәлкiм, өмiрдi боямасыз көрсету дегенiмiз осы шығар.

Әлгiнде айттым, бұл кiтап туралы, ұзақ сөйлеуге болады. Өйткенi бұл кiтап – тағдырлы кiтап. Адам қайғысы мен қасiретiн арқалаған кiтап. Бұл кiтап – әлi күнге өзiнiң тиiстi бағасын алмаған кiтап. Бiрақ «баға алу» деген не өзi? Орден бе, медаль ме? Немесе жақсы жасалынған баяндама ма? Қайсысы? Егер сұрақ төтесiнен қойылса Өтежан Нұрғалиев те, мен де, сөз түсiнетiн ағайын, Сiздер де қай-қайсымыз да жауап бере алмас едiк. Ол үшiн алдымен «алтын артқан кемелерге» бергiсiз Көк Есекке артқан екi қапшық ұнның бағасын беру керек шығар.

КЕҢIСТIКТIҢ КЕМЕЛ ЖЫРШЫСЫ

Әдебиетімізді түлетіп-жаңғыртқан, өрісін кеңейткен, өркешін биіктеткен алтын кезеңдердің бірі – алпысыншы жылдар екенін, бүгінде ешкім де жоққа шығара алмайды. Ол жылдары тау суындай екпінді, даланың желіндей тегеурінді әдебиетке келген қуатты жаңа толқын ғана емес, солармен бірге олардың алдыңғы аға ұрпақ өкілдері де дүр сілкініп түлеп, қоғам мен адамның бұрын айтылмай, ашылмай келген терең қабаттарын қопарып, әлеуметтік өміріміздің тоң боп сіресіп жатқан қыртыстарын үңгіп, мүлде жаңа ізденістер мен үрдістер алып келгені баршаға аян. Рухани өміріміз болмыс-бітімі ерен, мүмкіндік қарымы кең, таланттары зор, ілім-білімі бар ірі тұлғалармен толықты. Осыншалықты айбарлы, ауызын айға білген қуатты әдеби күш жинақталған тұста жас ақын мен жазушының дауысы жұртты елең еткізуі қиынның қиыны болатын. Ол үшін әдебиетке жаңа сөз, жаңа тыныс алып келе алатындай талант иесі болу керек еді. Құдайға шүкір, ондай талант иелері, аз да болса, бар боп шықты. Солардың бірі, сөз жоқ, Дүйсенбек Қанатбаев дер едік. Ол ақын әйгілі «Адыраспанымен» жұрттың бәрін жалт қаратты:

Дала – аңызақ қаптаған

Алтыннан қазір су сыйлы.

Өмірде тыным таппаған

Қып-қызыл шағыл сусиды.

Жалбарын, жалын, өл мейлі

Татырмайды аспан нәр.

Тек оған көңіл бөлмейді

Шөлдегі адыраспандар, –

деп басталып,

Исі мен кермек дәмі үшін

Оны ешкім көзге ілмейді.

Сонда да бұзбай болмысын

Өзінше ол да гүлдейді.

Даланың долы желі де

Жұлқиды адыраспанды.

Сонда да ол өнген жерінен

Екі ел ажыраспайды.., –

деп аяқталатын жолдар, шын мәнінде, барша оқырманды тәнті қалдырғаны рас. Өйткені қарапайым ғана орындалған бұл өлеңнің өзегінде үлкен мән мен мағына жатыр. Ол мән мен мағына туған жерге деген, далаға деген махаббат пен ұлы сүйіспеншілік. «Жарбайы ғана жұлып, торғайы ғана қонатын» тұла бойы өттей ащы адыраспан екеш адыраспанның өскен жерінен екі ел ажыраспайтын қайсар мінезі, сөз жоқ, көп адамды ойландырып толғандырары сөзсіз.

Осы өлеңнен кейін-ақ Дүйсенбей Қанатбаевтың поэзиядағы жұлдызы жанып жүре берді. Дүниеге «Ақ пышақ бірін шауып, бірін үзіп жатқан» «Адай» мен бұрын-соңды бізге беймәлім, тың әуен мен тосын сазға толы «Дүтар саздары» келді. Бұл жырлар да өлең сүйер қауымның есіне тасқа қашағандай болып сіңіп қалған жырлар.

Енді сол дутар саздарына құлақ түрейік. Қандай гәп, қандай сыр шертер екен.

Қалауын таппай қасқая тосқан қырғыннан

Алапат жаулар атының басын мың бұрған.

Ұлдарым менің жанымен үнсіз қоштасып ,

Намысы үшін шыңғырған!

Айтулы батыр айықпай кеткен айбардан

Арынды бұлақ атқылай шапқан қайнардан.

Жарқ ете қалған қайқы бел алмас қылыштар

Қараңғы түнге ай болған!

Осы бір шумақтың өзінен-ақ түркмен жұртының қайтпас қайсар өр мінезі мен асқақ рухын тануға болады. Көз алдыңа ауыздығын қарш-қарш шайнап тыпыршып бір орнында тұра алмайтын кілең бір ақалтеке мінген, елі мен жерінің намысы үшін “жанымен үнсіз қоштасуға” даяр ақберен атпал азаматтар тізіліп тұра қалады.

Олардың қолындағы жарқылдаған алмас қылыштар қараңғы түнге ай болғандай. Тұла бойың жел кернегендей дуылдап, өз- өзіңнен қуаттанып, қайраттанып бара жатасың.

Дүйсенбек Түркменстанда дүниеге келген. Түркмендермен ең бір сүйектес, тілектес ағайын-туыстай боп қоян-қолтық алғаусыз араласқан. Ол елдің мінез-құлқын да,салт-дәстүрін де, әдебиеті мен мәдениетін де, тарихы мен аңыз әңгімелерін де бойына жас кезінен молынан сіңіріп өскен. Содан болса керек ол түркмен халқының ұлы классик ақыны Мақтымқұлыны жеріне жеткізе аударып шықты. Ол енді бөлек әңгіме. Дутар сазын тағы бір тыңдап көрейікші. Не дер екен.

Ойы- қыры оймақтай- ақ осы аймақ,

Көрмеді- ау бір шаттығына масайрап.

Ту даламды тулақ етті қайтейін

Мынау қырғын, мынау соғыс, ат ойнақ.

Тауды төбе, қайраң қылған көлшікті

Бұл ойранға шыдар емес жер тіпті.

Ал қайрат қыл, қайран бахшым, серігім

Астыңдағы ақ табаның мертікті.

Қансыраcаң намысыңды тірек ет!

Ақ алмаспен жау жүрегін іреп өт!

Не боп қалды? Жер құштың ба, ант атқыр

Көтер басты! Отырма олай жүрелеп.

Бұдан дағы тұл болғаным көп жақсы.

Көкірегімді бабауратпай кел, бахшы.

Еркек болып жаудан қорғай алмадың

Енді әйел боп туған жерге төк жасты.

Бұл өлең ту даласын тулақ етіп, тауын төбе, көлшігін қайраң қылған, ойран соңынан ойран салған лағнет атқыр отаршыларға қарсы айтылған өлең. Ерлікке, өрлікке үндеу. Бірақ өлең өкінішпен , наламен аяқталады. Қайран ерлер қаптаған қалың жаудан жеңіліп тынады. Сол кезде дутар да сұңғағын созып жіберіп сыңарынан айрылған аққудай сұңқылдап қоя береді: “еркек болып жаудан қорғай алмадың, енді әйел боп туған жерге төк жасты.” Неткен қатал үкім, неткен аяусыз жазғыру! Нағыз түркмендік рух!

Мен балаң, жас кезімде Дүйсенбек Қанатбаевтың қасында ең көп жүрген, бірге болған адамдардың бірімін. Оның тұрмыстық тіршіліктегі басынан өткізген тауқіметтері мен қуаныштарын да, өмірге деген, өнерге деген көзқарастарын да бір кісідей жақсы білем. Қаламынан туған бүкіл шығармаларымен түгелдей жете таныспын. Бірден айтайын, насихатының аздығына қарамай, мен оны қазақтың бүгінгі таңдағы үлкен ақындарының бірі деп бар даусыммен айта алам.

Олай болса, маған Дүйсенбек Қанатбаевтың негізгі тақырыбы – қандай тақырып, ұстанар ұстанымы не, тамыр салған топырағы қайда жатыр, оның өнердегі концепсиясын не деп білесің деген сауалдар қойылып жатса, мен оларды заңды сауалдар дер едім. Менің ойымша, Дүйсенбек Қанатбаевтың ең негізгі тақырыбы да, шығармашылық тағдыры да – сахара кеңістік, ұлы Дала. Ол ондаған жылдар бойы бүкіл саналы өмірін қалада өткізіп келе жатса да, өзінің адыраспаны сияқты даласынан екі елі ажырасып көрген емес. Оның жырларындағы қайғы мен қасірет те, дүрмек пен дүбір де, сор мен зобалаң да, мейірім мен қайырым да сол ұлан ғайыр кеңістік үстінде, ұлы дала төсінде өтеді. Ол тіпті асқар Алатауға мақтаныш сезіммен қараса да кеңістікте тұрып мақтанады. Бірақ ол ешуақта да сол асқар таулардың иығына шығып ап өзінің байтақ даласына биіктеп қараған емес.

Құдайға шүкір, қазақ поэзиясында шексіз кеңістік – Дала бейнесі аз жасалынған жоқ. Даланың шөлі мен көлін, қыстауы мен жайлауын, жолы мен жотасын, сортаңы мен майсасын, тағдыры мен тауқіметін, жаны мен малын, құсы мен аңын көрсететін поэтикалық полотнолар дүниеге келді. Яғни, әлемдік поэзияда болып көрмеген өлең тілімен жырлаптұрған тұтас галерея жасақталды. Мен бұл жерде «Әлемдік поэзияда болып көрмеген» деген сөзді бостан бос айтып отырғам жоқ. Асырып та айтып отыр деп ойламаңыздар. Шыны солай. Ал енді бұл сөзіме күмән келтірсеңіздер, қане, айтыңыздаршы, қай ел, қай ұлттың поэзиясынан, қазақ ақындарындай Дала образын жасаған, Дала бейнесін асқақтатқан жырларды табар екенсіз. Таба алмайсыз. Тек біз өзіміз таныта алмай жатырмыз.

Міне, осы алып галереядан Дүйсенбек Қанатбаевтың дала туралы шығармалары да ортадан ойып тұрып орын алғанына ешкім де шәк келтірмесе керек. Ол өз шығармалары арқылы Дала образын тың теңеу, ажарлы бояу, тосын суреттермен толықтырды. Дала төсінде болып жатқан сан түрлі, сан қилы құбылыстарды мүлде жаңаша, мүлде бөлек, ешкімге ұқсамайтын қалыпта қағазға түсіре білді. Өзінше көре алды, және өзінше көрсетті. «Киіз үй» өлеңіне көз жүгіртіңізші. дала өзгеріп, жаңғырып жатыр. Оның төсіне басқа қарекет келіп, өзге тіршілік орнығуда. Әрине, ғасырлар бойы қанға сіңген салт-дәстүрлерден, қастерлі қасиеттерден арыла қою, олардан қол үзіп мүлде енші алып кете қою оңай емес. Бірақ өмір өз дегенін істемей қоймайды. Күні өткеннің көкірегінен итереді, күші қайтқанның төбесінен басады. Әрине, мұндай кезде ақын да ауытқымалы аласапыран күй кешеді. Ол өзінің осы бір аумалы-төкпелі көңіл күйін бір кезде кеңістікті ақ жұмыртқадай боп мекендеп тұрған киіз үй тағдыры арқылы береді. Жаңа өмірдің екпінін бойына сіңірген «өзі шайқап өсірген түлектері» киіз үй – ақ жұмыртқаны келмеске жіберді. Ақын қамығулы. Ақын қимас сезімнің құшағында. Бірақ ол дәл осы жерде күрт өзгереді. Өйткені ақын салт-дәстүрді қорғаушы ғана емес, сонымен бірге жаңа өмірді қолдаушы да:

Біз оның ескі жұртын сызып тұрып,

Орнына сарай салдық қызық қылып.

Осылай ер жеткенде қанаттылар

Самғайтын жұмыртқасын бұзып шығып.

Бұл тек жұбату емес, әрине. Бұл жолдардың астарында талай-талай сыр, талай-талай гәп жатыр.

Меніңше, Дүйсенбек даланы өзі көтеріп, өзі арқалап жүрген сияқты. Олай демеске амалым жоқ. Өйткені ол:

Мен сені жүрем ылғи думандатып

Керек жерде алдыма жайып тастап –

дейді ол.

Оның дала төсінен тапқан теңеулерін, образдарын, метафорасын, штрихтары мен детальдарын айтып тауыса алмайсыз. Айтпай тағы тұра алмайсыз.

Дала сері, дала сал

Мекені ғой ерке елдің.

Шыр айналып қарасам

Ұшындаймын циркульдің.

Бұл суретке әсерленбеу, тапқырлығына таңданбау мүмкін бе?

Қыр үстінде айқыш-ұйқыш жол жатыр

Батырлардың найзасындай айқасып.

Тұтас бір дала драмасы. Ойланасың, толғанасың. Бағзы бір замандармен еріксіз сырласып, еріксіз мұңданасың. Дүйсенбек суретті әйтеуір бір сурет үшін салмайды. Ол суреттер, сөз жоқ, тағдыр-талайымды болып келеді.

Анадайда қарнын сипап балбал тұр

Бір тостаған қалған-сынды ішілмей.

Бұған енді не дерсін. Бедірейген балбал тасқа да жан бітіп кетті. Оның үстіне, ол балбал таста, шын мәніндегі, кең етек, кең құрсақ далалықтың мінезі жатқан жоқ па? Ал киіз үйдің орнын айтса –

Тек жұрты жатыр дөңгелеп

Қоп-қоңыр пластинкадай.

Көрдің бе, көшіп кеткен иесіз үйдің дөп-дөңгелек жұрты да, қоп-қоңыр пластинкаға айналып ән салып кетті.

Дүйсенбек ақын үшін «торғайлар – қанатты қоңыраулар», «сартікен – алтын ине», «жетіқарақшы – жеті күлше», «күзгі киіз үйлер малақайын басына баса киіп алған шаруа», «сортаңы – сорғыш қағаз», «жылт-жылт етіп іннен інге сүңгіген тышқандар жанды сынаптар» асығып жүгіріп бара жатқан «бұлақтар – жерді тепшіп тігіп бара жатқан инелер», «зу атылған оқ жылан – электроспираль», т.т.

Әрине, Дала образын жасауға бар талант қуатын, бар мүмкіндік қажыр-қайратын сарқа жұмсап келе жатқан Дүйсенбек Қанатбаев оның тек жоғарыдағыдай деталь-суреттерін ғана салып қойса көп нәрсенің орыны толмай орта тартып қалғандай болар еді. Өйткені, Дала, ең алдымен, тағдыр, өмір. Адам тіршілігі. Заман мен Уақыт кеңістігі. Ал ол кеңістік қаншама қан жұтып, қайғы ішкен. Қаншама қасірет көріп, мұң арқалаған. Сондықтан да «қайғылы күймен тек қана, оянады әлі сол ауыл». Ол кеңістікті мекендеген елді де адамзат, ұлт басынан өткен таукіметті оқиғалар айналып өткен емес.

Ұлы кеңістік үстіндегі талас пен тартысты келісім мен кетісуді, кісілік пен кісәпірлікті, имандылық пен имансыздықты, мәрттік пен нәмәрттікті шынашақтай кезінен көріп, танып өскен ақын, сол кеңістіктей кең философиялық ой айтады.

Құдайыңа адал болу – сол қиын, –

дейді. Шынында да құдай алдында адал болудан өткен қиын, одан өткен азапты жол бар ма?! Адал болу – кісінің кісісінің, адамның адамынының қолынан келмек. Ол үшін сен қаншама қорлыққа төзіп, қаншама зорлықты көріп, қаншама зомбылықты басыңнан өткізуің керек. Ол жолда сен қаншама мехнат шегіп, қаншама бейнет арқалайсың. Тағы да сен мехнат пен бейнеттің зейнетін ешуақытта көрмеуің мүмкін. Міне, ақынның бір жол өлеңі ғана қаншама жүк арқалап тұр.

Өзінің кеңістігіндегі шыңыраудай терең мұндай жолдар Дүйсенбек Қанатбаев шығармаларында аз емес. Оларды ондап, жүздеп келтіре беруге болады. Бірақ оның бәрін тізіп шығу мүмкін емес. Сан түсті, сан бояулы ол жолдарды бір-бірімен жымдастырып, бір-бірімен үйлестіріп тұтас бір мозаика, ақынның өз тілімен айтқанда «құрау көрпе» жасауға болар еді де, сонан кейін:

Аман болсын әсем әлем бүп-бүтін

Аман болсын құрау-құрау дүние, –

деп бәріміз қосылып тілек айтар ек.

Дүйсенбектің өзінің даласына деген мейірім мен қайырымның орасан молдығы соншалықты, ол қозының көгенделіп, ботасының ноқталанғанына да күйінеді.

Қаулап шыққан қойнаудың қолтығына

Жіберейін раң мен мортығына.

Қақпақтының тұсына қақпан құрып

Жол бермеспін бөрінің жортуына.

Ақын енді ұлы даласының кеңістігіне азулы ажал, аузы қан жыртқышты кіргізбек емес. Жыртқыштықтың алдында қақпан боп жатып алмақ.

Дүйсенбек бұл өлеңінде тағы да дала туралы:

Жете алмаған еш қыран шырқауына

Шыңырауын еш қауға сарқа алмаған,–

деп толғанады.

Біз бүгін Дүйсенбекке, шырқауына, жете алмасаң да, қыран боп самғап, шыңыраудан, сарқа алмасаң да, мейір қандырар жырлар алып шыға бер демекпіз.

КӨБЕ СӨГЕР ЖЕБЕ ЕДI

Жарасқан, жел үп етсе кебiрi мен сорын кебектей суырып шыға келетiн, аптабы мен аңызағы қандай ыстық болса, аязы мен бораны сондай ызғарлы Сырдарияның Аралға құятын көп саласының бiр сағасында туыпты. Қандай бiр ұлы өзен болса да, өзi құятын теңiздiң орасан қарсылығына ұшырайды. Ағып келген ағысымен теңiзге кiре алмайды. Дәл кiрер тұста тарқатылған арқанның ұшындай, немесе, бәйтеректiң тамырындай болып тарам-тарам, атырау-атырауға бөлiнiп, жан-жақтан сыналап сұғынып кiредi. Сөйтiп қана теңiз қарсылығын жеңедi. Сол өзен мен теңiздiң ұстасып тұтасатын саласы әдетте, буырқанып, бұрқырап жататын, ең бiр қауiптi, ең бiр қатерлi тұсы. Ол жер тек өзен мен теңiздiң ғана арпалысып-арбасып жатқан тұсы емес. Тұщы мен Ащының да, яғни тұщы Сырдария мен ащы Аралдың да арпалысып, арбасар жерi. Құмы бiр суырып, күнi бiр қыздырып, борасыны бетiңдi темiрдей қарып, аязы сүйегiңдi шағып жiберетiн, Ащы мен Тұщы арпалысып жатқан сол өңiрдiң мiнезi қандай болса, Жарасқанның мiнезi де дәл сондай едi.

Сондықтан да ол, өмiрде де, өлеңде де қалқып сөйлемей, қарпып сөйледi.

Тiптi ол сiлтенген қылыштай кесiп те сөйлеген жоқ, өңменге тiке қадалатын кездiктей тесiп сөйледi.

Ол көп жебенiң бiрi болған жоқ, көбе сөгер жебе болды.

Ол ешкiмнен тайсалған жоқ, одан – шынашақтай болса да – жұрт тайсалды.

Мен осы жерде кезiнде көп адамның құлағына жетпей, көп адамның көзiне iлiнбей қалған Жарасқанға арнаған өлеңiмдi келтiре кеткендi жөн көрiп тұрмын.

Жарасқаным, дара тұлғам,

Сенде сезiм, ой шыныққан.

Бiлем сенiң

Жаратылған

Тұла бойың қайшылықтан.

Шарт кететiн шешiм күтпей,

Сөзге бiрақ тұрақтысың.

Нәзiксiң сен өсiмдiктей,

Бәйтеректей қуаттысың.

Ақтарылып бұлақ құсап,

Кейде кенет iркiлесiң.

Тұрасың сен шырақ құсап,

Найзағайдай сiлкiнесiң.

Жайлау болып көсiлесiң,

Сонсоң қайта қайраласың.

Түбiттей боп есiлесiң,

Тiкенекке айналасың.

Кейде үйдi ұмытасың,

Кейде үйге қамаласың.

От сияқты жылытасың,

Оқ сияқты қадаласың.

Өзiңдi мен мүлде бiлдiм,

Қайшылықты құбылыссың.

Өз еркiңмен – бұл өмiрдiң! –

Балын iшпей уын iштiң.

Жайып келе жатырсың сен,

Жүрегiңдi дастарқан қып,

Жарып келе жатырсың сен

Өзiңдi өзiң тас-талқан қып.

Мен бiлетiн Жарасқанның мiнезi осындай едi.

Ол бұл алдамшы қу өмiрдiң өзiне суық қарап, қайрылмастай сыртын берiп бара жатқанын бiле тұра тағы бiр мiнез iрiлiгiн көрсеттi. «Құлыптас» кiтабын жазды. Ендiгi әңгiме сол кiтап жайында болмақ...

* * *

Бұл кiтаптың тұтас аты «Құлыптас немесе екi дүние: фәниден бақиға дейiн» деп аталады. Ол кiтаптың алғашқы бетi «Қабiрстан қақпасындағы жазу немесе кiтапқа кiлт» деген өлеңмен ашылыпты. Байқадыңыз ба, Жарасқан «Қабiрстан» дейдi. Кез-келген пенденiң құлағына сұп-суық боп естiлiп, тұла бойын аяз қарығандай түршiктiретiн «қорым» мен «зиратты» «Қабiрстан» деп, яғни кешегi өткен ата-бабаларымыз бен бүгiнде өтiп жатқан замандастарымыздың көшiп барып, қоныс теуiп жатқан жерi мен елi деп қарайтындай. Ақын оларды тұрмыс пен түндiктiң астынан кетсе де тiршiлiктен түпкiлiктi кеткен жоқ деп тұрған жоқ па? Шынында да бұл өмiрден өткен-кеткендердiң күнделiктi тәнiн көрмесек те, жанын сезiнбесек, сәт-сайын ырығымен жүрмесек те, рухымен өмiр сүрмесек ұлттық тiрлiгiмiздiң тамыр-талшығы баяғыда семiп, көңiлiмiздiң iшiндегi жанып тұрған шырақ әлдеқашан сөнiп қалған болар едi. Оны Жарасқанның өзi де айтыпты:

Үнсiз-түнсiз тас қой! – деме.

«Құллытас!»

Үлкен-кiшi құлыптастар астында:

Тiрлiк жатыр!

Тағдыр жатыр!

Тарих жатыр бiртұтас!

Ақын бұл жолдарды өмiрiнiң соңғы кезеңiнде өмiр ызғары мен ажал тырнағын бүкiл болмыс-бiтiмiмен, тұла бой, жан-жүрегiмен әбден сезiнген, көп ұзамай ақ кебiн киiп ақыретке аттанар кезiн бiлген кезде, өзiн өзi алдарқату немесе иландырып жұбату үшiн ғана жазып отырған жоқ, сенiң ертеңгi өлiмiң бүгiнгi өмiрiңнiң жалғасы болатынын ұқтыру үшiн жазып отыр. Абайдың өзi де бiреуi шалғайыңнан тартып, бiреуi өкшеңдi басып, бiреуi жағаңнан жармасып, ендi бiреуi алқымыңнан алып мүлде жер үстiнде жүргiзбеуге айналғанда «өлiм барда қорлық жоқ» деп өлiмдi байыз табатын панасы тұтып, тағы бiр өлеңiнде

Адамзат – бүгiн адам, ертең топырақ,

Бүгiнгi өмiр жарқылдап алдар бiрақ.

Ертең өзiң қандайсың, бiлемiсiң,

Өлген үшiн туғансың, ойла шырақ, –

демейтiн бе едi. Жарасқан ойы да осы ойлармен кiндiктес.

Олар жер астында тек жатқан жоқ, бiздiң бүгiнгi де, ертеңгi де тiршiлiгiмiздiң, тағдырымыздың, тарихымыздың тамыры сол әруақтар жатқан топырақтан құнар тартып, қуат алып жатыр. Бiздiң жiгерiмiздi жанып, намысымызды қайрап, рухани қайрат берiп тұр. Олай болса, бүкiл қазақ даласын бiзбен бiрге жайлап жатқан қабiрстан деп аталатын қара ормандай қалың елдiң тiрлiк, тағдырын бүгiнгi күнмен қатар қойып, неге жырламасқа?

Сондықтан Жарасқан осы кiтабы арқылы күнi кеше елiнiң тағдыры қыл үстiнде тұрған аумалы-төкпелi заманда арыстандай арпалысып, жолбарыстай жағаласқан арыстарымыз – Ә.Бөкейханов, М.Шоқайұлы, М.Тынышпаев, Т.Рысқұлов, Ш.Құдайбердiұлы, М.Дулатұлы, Ж.Аймауытов, А.Байтұрсынов, М.Жұмабаев, тағы басқалармен бiрге дүниеден өткен өз замандастарының сондай-ақ өзiнiң бойына бiткен сол баяғы, не тарпып, не қарпып алатын мiнезiмен iштар мен жағымпаздың, өсекшi мен күншiлдiң құлыптастарына жазу жазып қана қоймайды, олардың болмыс-бiтiмi мен кескiн келбетiне, кешегi және бүгiнгi рухани тiршiлiктерi мен тағдыр-тауанындарына үңiлiп, философиялық тұжырым жасайды.

Жарасқан алдымен «Арыстар аманатын» жазып, олардың аузына мынадай сөздер салады:

Кiм едiк?

Кiм болдық бiз?

Халық таныр!

Әйтеуiр ұмтылғанбыз жарыққа бiр!

Марқұмбыз – бәрiмiз де болашаққа

Жер деген – Адамзатқа Алып қабiр!

Ақын алдыңғы ойын бұрынғыдан да қазып тереңдетiп, бұрынғыдан да салмақтандырып ауырлата түскен. Мойынға түскен қыл бұғаудан, аяққа салынған темiр кiсеннен арылу үшiн бiздiң ата-бабаларымыздың қай жерге қаны төгiлмей, қай жерде басы қалмаған.

Сондықтан сен басып жүрген жердiң әр пұшпағы солардың көз жасымен, қанымен суғарылып, сен басып жүрген жердiң әр шаршысында солардың сүйегi жатыр. Ата-бабаларыңның сүйегi! Сондай-ақ күнi ертең өзiң де топыраққа айналасың. Мәңгiлiк ештеңе жоқ. Қаншама зерлеп мазар тұрғызсаң да, ол да күндердiң күнi өткенде жермен жексен болады. Ұрпақ соңынан ұрпақ келедi. Жер-анамыздың омырауына кiрiп, тоған мен топыраққа айналып кеткен сенiң сүйегiң жатқан жерде де шалғындар жайқалып, бау-бақша өсiп, егiндер көктеп, ормандар шулап тұрады. Кеше де солай болған, ертең де солай болады. Өйткенi тау да шөгедi, көл де тартылады, сел де төгiлiп, сең де көшедi. Олай болса, әр бiр қылтиып өскен өсiмдiкте, әр бiр бұтақтан үзiп алған жемiсiңде, сен тастар әр бiр дән мен сен отқа жағып жылынар әр бiр ағаштың өзегiнде солардың көз жасының кермегi мен қанының қызуы болуы әбден мүмкiн. Содықтан да аяғыңды аңдап бас, өйткенi сен Алып қабiр үстiнде жүрсiң! Жұмыр басты пенденiң бәрiне Арыстар атынан айтылған аманат бұл!

Жарасқан арыстарымызға арнаған жырларында сәттi түр тапқан. Мен, әрине, бұл жерде буын санын айтып отырған жоқпын. Тәсiлдi айтып отырмын. Әр арыстың құлпытасына қашап жазылатын (автор ойынша) сөздер екi-үш шумақтан аспайды. Ол шумақтар қара әрiптермен терiлген. Олар әрi қарай ақын тебiренiсiмен табиғи түрде жалғасып кетедi.

Ақын бұл тебiренiстерiнде «асыл арыстарымыз-ай», «қабырғалы тұлғаларым-ай», деп басталып «сұмдар мен зымияндар сендердiң көздерiңдi қартты-ау» деген сияқты жұрттың бәрi бiлетiн, бәрi айта алатын, шындығы болғанмен, дуалы ауыздардан дуасыз ауыздарға көшiп кететiндiктен шынайылығын жоғалтып бара жатқан жаттанды сөздерге бармайды. Қайта олардың жан дүниесiне тереңiрек үңiлiп, өмiр, тiршiлiк туралы, елi мен жерi хақындағы iшкi толғаныстарын алып шығуға ден қояды. Мәселен, Әлихан Бөкейхановқа арналған өлеңiнде

Сұмдардың есерлiгi – өлтiрмейдi,

Мыңдардың өлтiредi – Мешелдiгi.

Шынында да солай емес пе? Бiздiң түбiмiзге жетiп келе жатқан өзегiмiзге кiрiп үгiп, тамырымызға түсiп қиып келе жатқан жегi құрт – осы Мешелдiк қой. Рухани Мешелдiк. Бұл сөздер бүгiнде актуальдi. «Үндемеген үйдей бәледен құтылады» деген жылы-жұмсақ принциптiң iшiне кiрiп ап, есiк-терезенi тарс жауып, дүние төңкерiлiп жатса да көздi жұмып, құлақты басып, «Сен тимесең мен тимен бадырақ көз» деп мойнын iшiне тығып отыратындарымыз аз ба? Мен, әрине, бұл жерде айқай-сүрең, дау-дамай, даурықпа даңғазалықты айтып отырғам жоқ. Естi адам өз үйiнде айқай-сүрең салмайды. Бiрақ, сол естi адам босағасынан сұрқия көз қадалып, табалдырығынан зымиян сөз аттап бара жатса қарап отыра алмаса керек. Қарап отырып қалдық па, онда бiткенiмiз. Бойын тiктеп, басын көтере алмайтын рухани мешелдiк пен рухани сүмелектiктi кез келген кесапатты сұм, екi кештiң арасында көшетiн жын-перiлер сияқты иектеп, есiнен шатастырып омалдырып отырғызып кетедi. Омалып қалғанның орнынан тұруы қиын. Сондықтан да бiздiң ең қатерлi жауымыз өзiмiздiң бойымыздағы рухани мешелдiк. Бұл рухани дерт. Ол дерттен айықпай, ел боп кетуiмiз қиын. Өз бойындағы осы бiр қатерлi дерттi халқымыз ертеден бiлсе керек. Өйткенi бұл аурудың аты да көп. Қараңызшы: бойкүйездiк, немқұрайлық, салғырттық, селсоқтық, немкеттiлiк, салбөкселiк, енжарлық, бейтараптық, ынжықтық, көнбiстiк... iздесең әлi де табыла беруi мүмкiн. Сұмдардың есерлiгi әр уақты да болады, бiздердiң сорымыз мыңдардың мешелдiгi.

Жарасқан арыстарымыздың iшкi толғаныстарын ашумен бiрге, олардың сөздермен сомдалған образдарын жасауға күш салыпты.

Түпкi ойы,

түпкi мақсат,

түпкi арманы –

Тұтасып түркi елiнiң жұрт болмағы,

Дуалап – дауасыз бiр дерт секiлдi,

Қуалап – қайда барса – құтқармады.

Бұл Мұстафа Шоқайұлының рухани кескiн-келбетi.

Демеймiн:

«Пайғамбарсың!»

«Тәңiрiсiң!»

Ел өзiн танығанда –

таныры шын!..

Қазақтың тектi қаны тулап тұрған

тарихтың сен бiр – күре тамырысың.

Бұл Мұхаметжан Тынышбаевтың тарихи болмыс-бiтiмi.

Азабын сезiнсең де жолдың жырақ,

Көздеген арманыңды көрдiң мұрат!..

Емессiң «халық жауы» қаны тамған,

Кеңестiң анық жауы болдың бiрақ.

Бұл Мағжан Жұмабаевтың қайсар бейнесi.

Әрине, бұл жерде Жарасқан сомдаған бүкiл арыстарымыз бен өз замандастарының образдарын түгел тiзiп шығу мүмкiн емес. Тiптi мiндет те емес.

Кiтаптың екiншi бөлiмi «Уақытқа уәж» деп аталыныпты. Ол бөлiмiнде ақын ежелгi тарихи ескерткiштер мен тарихи тұлғаларды өлеңiне өзек етiп бастапты. Ол жырларында да ақын ел мен жердiң қасиетiмен қоса қасiретiн, мұңы мен зарын, бағы мен сорын жырға қосады. Бұл жырлар кезiнде баспасөз бетiнде жарияланып, оқырман қауымның ықылдас-iлтипатына бөленгенiн бiлгендiктен, оларға тоқталып жатпаймын.

Менiң бұл жерде аздап болса да сөз еткiм кеп тұрғаны Жарасқанның бұрын еш жерде жарияланбаған көлемi шағын ғана «Сортопырақ» трагедиялық поэмасы.

Түсiн балам. Менi де түсiн балам.

Сыртым шуақ болғанмен,

iшiм – боран...

Көптен берi түс көрмей өтiп едiм

кеше түнде көрген бiр түсiм жаман!

Сонымен ақын не түс көрген дейсiз ғой. Ақын түсiнде бұл дүниелiктен о дүниелiк болып кеткен. Ә дегенде ол балалықтың базарына кiргендей болады. Анасымен кездеседi. Бiрақ қол созым жерде тұрып бiр-бiрiне жете алмайды. Анасы қанша мейiрленiп тұрса да «реңiнде ренiш» бар екенiн көредi. Бала жүрегiне мұң түседi. Сол кезде

Сескенбей де, саспай да, сақтанбай да

секiрмей де, күлмей де, шаттанбай да,

Қарсы алдыма бiр сәби жетiп келдi

Жалғыз көзi жарқырап қақ маңдайда!

Келе сап түйдек-түйдегiмен сұрақ қойған сол сәби ақын жүрегiн алай-дүлей етедi. «Туған жоқпын... демек мен өлген жоқпын» дейдi ол. Поэмадағы бүкiл трагедияның кiлтi осы сөздерде. Кепкен тулақтай боп тартыла-тартыла сортопыраққа айналып бара жатқан Арал өңiрiнiң апатты трагедиясы. Сол сортопыраққа құрсағында тұншығып қаншама ұрпақтарымыз жарық дүниенi көрмей о дүниелiк боп кетiп жатыр. Құрсақтан шықпай. Яғни, ол туған жоқ, сондықтан өлген де жоқ. Бiрақ ол о дүниеде өңменiңнен өтетiндей жарқыраған жалғыз көзiмен қадалған тергеушi боп алдыңнан шығады екен.

«Фәни» деген не нәрсе – бiлмеймiн мен,

«Сәби» деген не нәрсе – бiлмеймiн мен, –

дейдi. Дүниеге келмеген сол сәби. Ет-сүйектен жаралғаның рас болса, денең түршiгедi, төбе-құйқаң шымырлайды. Осы бiр тұла бой тiршiлiгiн астан-кестең етiп, ой-санасын ойран еткен осы бiр көрiнiстен «Көке» деген сөз құтқарғандай болады. Бiрақ ақын тағы да азапқа түседi. Сөйтсе, оған қарай «беймезгiлде мерт болған құлыншағы» құлдырап ұшып келедi екен. Ақын жаны тағы да тас-талқан. Бiрақ талқы мұнымен таусылмапты. Ендi ақын алдынан «бақилық ақсақалдар» шыға келдi. Бәрiнiң де айтатыны Арал қасiретi. Ақынды жан-жағынан қаумалап сұрақтардың астына алады. Ақын жанын қоярға жер таппай қиналады...

Сонымен ақын айтары не? Оның айтары: ақын тек осы дүниеде ғана емес, о дүниеде де қасiреттi екен. Өйткенi ол фәни дүниеде пенделердiң алдында, о дүниеде әруақтардың алдында да жауап беруге тиiстi екен. Ақын осылай ой түйедi.

Сөйтiп ақын миссиясын бұрынғыдан да ауырлата түседi.

... Мен үшiн Жарасқан қасiреттi де азапты миссиясын атқаруға о дүниеге асығыс аттанып кеткен сияқты.

КЕҢ ТЫНЫСТЫ АҚЫН

Бүгiнгi таңда өзiнiң ұлттық топырағында тамыр сап, ата-баба дәстүрiнен құнар тартып, бiтiм-болмысын жоғалтпаған республикадағы бүкiл исi қазақтың бәрi Жүрсiн Ермановты жақсы бiледi. Өйткенi оның аудиториясы өте кең, өте үлкен. Жүрсiн, екi күннiң бiрiнде, ұлтымыздың ең игi дәстүрлi өнерiнiң бiрi айтысты жүргiзiп, сән-салтанаты келiскен алып Сарайлардың қақ төрiнде мыңдаған, ал теледидарлар арқылы миллиондаған көрермендердiң алдында отырады. Бүгiнде халықтың Жүрсiнге деген ықылас-iлтипаты да, құрмет-қошеметi де айрықша. Оны қазiргi заманның ауыртпалығын өзiнен де үлкен алақапшыққа салып базар жағалап жүрген әйелдер де, тепсе темiр үзер кезiнде екi қолын қалтаға сап жұмыссыз теңселiп қалған азаматтар да, студент-оқушылар да, зиялы қауым да, бiр сөзбен айтқанда, үлкен-кiшi түгел бiледi. Мен өзiм оған талай куә болдым. Әсiресе қарапайым халық Жүрсiн тұрған жерге қоғадай жапырылып, қамыстай иiледi.

Әрине, ол құрмет-қошеметтiң бәрi тек Жүрсiннiң жеке басына ғана көрсетiлiп жатқан құрмет-қошемет емес. Ең алдымен, ол құрмет елдiң ең озық дәстүрлерiнiң бiрi – Айтысқа көрсетiлiп жатқан құрмет. Оны, құдайға шүкiр, Жүрсiннiң өзi де жақсы ұғып, жақсы сезiнедi.

Шынында да, қазiргi кезде ұлттық дәстүрлi өнерiмiздiң iшiнде жұртшылықтың жанын жаулап, жүрегiн баурап алған айтыспен үзеңгi қағыстырып тең шаба алатындай өнер жоқ. Ал шығып жатса, онда оның түк те әбестiгi болмас едi. Өйткенi ұлағатты дәстүрлердiң қай-қайсысы да бiзге көптiк етпейдi. Олар, қайта, бiздi бұрынғыдан да қуаттандырып, бұрынғыдан да рухтандырып, бұрынғыдан да байыта түседi. Өйткенi халық бойына да, жеке адам бойына да, ең алдымен, дәстүр арқылы ұлттық намыс, ұлттық жiгер кiредi.

Ал дәстүрiн жоғалтқан ел – бәрiн жоғалтады. Дәстүрсiз ел де, адам да «ұшарын жел, қонарын сай бiлетiн» қаңбақ пен ебелекке айналады.

Мұның бәрiн бiз неге айтып отырмыз? Кейiнгi кезде, анда-санда болса да кейбiр адамдар айтысқа деген өздерiнiң ұшқары пiкiрлерiн сездiрiп қалып жүр. Өкiнiштi-ақ. Егер ондай пiкiрлер күнi ертең етек алып кетсе басқаны былай қойғанда, ұлтымыздың тiршiлiгiне кесапатты кесiрiн тигiзерi сөзсiз. Кiм болса да, пiкiр айтар кезде айналаға бiр қарап алған жөн.

Жақында бiр газеттен жапондықтардың салт-дәстүрi туралы мақала оқыдым. Олардың өз салт-дәстүрiне деген құрметi бәрiмiзге бесенеден белгiлi ғой. Менi, әсiресе, елең еткiзгенi, шет елге оқуға баратын жасөспiрiмдер жапон дәстүрi туралы арнайы емтихан тапсырады екен. Өйткенi дәстүр – тамыр. Көгерем, өнем деген ел де, адам да тамырсыз өмiр сүре алмайды. Сүрсе де, ұлттық болмыстан жұрдай болады. Ал бiздiң шет елдерге оқуға кетiп жатқан балаларымыздың көбiсiнiң қайтып оралмайтындығы өз тiлiн шала-пұла бiлiп, құнарынан нәр алмайтындығынан.

Бiзде дәстүрлi өнерiмiздiң өркениетке iлесе алмай қалған қараңғылықтың нышанындай көретiндер жетiп жатыр. Ал байқап қарасаңыз, сол өркениеттi елдердiң өзегiн ұстап тұрған дәстүр екенiн бағалау қиын емес. Қай жағынан болсын мойыны озық деген американдықтардың мөңкиген бұқаның үстiнен түспей, француздарыңыз қораз таластырғанын қоймай, қызыл шүберектi испандықтарыңыз бұқамен сайысын тастамай келе жатқан жоқ па?

Мұның бәрiн бiз, әрине, әңгiменiң орайы келгеннен кейiн айтып отырмыз. Өйткенi Жүрсiн Ермановтың бүкiл рухани тiршiлiк-тынысы дәстүрлi өнерге, соның iшiнде айтысқа бағышталып кеттi. Сондықтан дәстүр туралы, айтыс жайлы айтып жатсақ, онда Жүрсiннiң де рухани еңбегi жайында әңгiме болып жатыр деп ұққан жөн.

Айтыс – қазақ пен қырғыздан басқа елде жоқ айрықша құндылық. Бiздi ерекшелендiрiп тұратын дәстүрлi өнер. Жапондықтар айтады екен: «егер бiздiң дәстүрiмiздi басқа елдер түгел түсiнген күнi жапон ұлты құриды» деп. Осы сөздiң астарында көп мән жатыр. Бiздiң айтысымызды тiптi ауылымыз аралас, қойымыз қоралас деген өзбектердiң өздерi түсiне бермейдi. Бiр мысал. Оңтүстiк Қазақстан облысында Сайрам деген аудан бар. Елдiң табаны, негiзiнен, өзбектер. Бұдан оншақты жыл бұрын айтысқа кiлт бетбұрыс жасалынып жатқан кезде Сайрамнан бiр де бiр айтыскер ақын шықпаған ғой. Өткеннен қалған жоспаршылдық пен науқаншылдықтың құрсауында өскен облыс басшыларының бiрi мұны бiр төзгiсiз жағдай деп ойласа керек, сол кезде аудан басшысы болып жүрген өзбек жiгiтiн шақырып алып, «сендер неге айтыспай жатырсыңдар» деп мәселенi төтесiнен қойыпты. Сөздiң мағынасын жөндi түсiне алмай қалған өзбек жiгiтi сасып қалып «Әмекi, бiз айтыспаймыз, бiз «хұп!» деймiз? – деп оң қолын төсiне басып, басын иген екен.

Яғни, дәстүрлi өнер – бiздi рухани байытатын ұлттық қазына-құндылығымыз ғана емес, бiздi қорғап, қорғалап тұратын рухани қорғаныс-бекiнiсiмiз.

Мiне, елуге келiп отырған Жүрсiн Ерманов осындай аса игiлiктi, сонымен бiрге бүгiнгi таңда бәрiмiз аса зәру, аса дiлгiр болып отырған дәстүрлi өнерге саналы түрде қызмет етiп келедi. Ол бұл өнерлi iске жұмыс таба алмай қалғандықтан, немесе ермек үшiн барып отырған жоқ. Құдайға шүкiр, Жүрсiн Ермановтың бiлiм-пайымы да, интеллектуалдық қуаты да, ұйымыдастырушы, iскерлiк қабiлетi де өз қатарластарының көбiсiнен көш iлгерi. Оның бәрiн былай қойғанда ол қазақтың бүгiнгi таңдағы белгiлi ақыны ғой.

Жүрсiн Ерманов – сонау жетпiсiншi жылдардың басында қазақ елiнiң шоқтығы биiк қасиеттi жерлерiнiң бiрi Ұлытаудан келiп, қазақ поэзиясына қосылған айтулы ақындарымыздың бiрi. Оның өз қатарластарынан бiр ерекшелiгi Алматыдан оқу бiтiргеннен кейiн де Жезқазғанға барып бiраз жыл жұмыс iстегендiгi. Елдiң қалың ортасында болып, оның рухани құнарын бойына да, ойына да барынша молынан сiңiргендiгi. Сондықтан болса керек, оның өлеңдерiнде ұлттық бояу-нақыштар, бай ажарлы бейнелi сөздер, кеңiстiкте алқынбай көсiлетiн кең тыныс, асқақ сөйлейтiң биiктiк жатады.

Жүрсiн Ермановтың бүкiл болмысы – далалық болмыс. Даланың жөргегiне оранып, даланың бесiгiне бөленiп өскен оның жыры да, сыры да тiптi мұңы да – сол Дала. Есiлiп сөйлеп, көсiлiп жүретiн ортада өскен оған қала тым тар, тым шектеулi.

От жақпаймыз күйелеш күл шығарып

«Құдығымыз» көрген жоқ бiр суалып.

Көршiң итпен сөйлесiп отырады

Иланбасаң үйiне кiршi барып.

Елдегiлер еткенмен осыны аңыз

Бiз iшiнде жүрген соң – шошынамыз.

Төрт қабырға – қыстауың,

Ал жаз шықса

Балкон деген жайлауға асығамыз.

Ие болар кезеңде бiр атаға

Мейманыңа беретiн – құр атала.

Желдегенде барарың – саяжайың,

Шөлдегенде табарың – сырахана.

Бәрiмiз де ауылдан келгенбiз. Бәрiмiз де жусанды даламызды, елдiң аялы алақанын, оның мiнез-құлқын елжiреп еске аламыз. Туған жер мен туған елге деген сағынышты өлеңдер бәрiмiзде бар. Бiрақ Жүрсiн сол сағынышты сезiмiн өзiнше айтқан. Осы өлеңде «сағыныштан өлiп бара жатырмын», «қыстауыңа қунап, жайлауыңа аунар ма едiм» деген айтыла-айтыла әбден жауыр болған бiр де бiр тiркес жоқ. Өзiнiң қаладағы тiршiлiгiн мысқылдай отырып, далаға деген сағынышын бiздi әбден мезi еткен «сағынышты жырлардан» мүлде басқа жол тапқан. Шеберлiк деген осы.

Әрине, мұны айтқанда Жүрсiннiң бiлетiнi де, жазатыны да ауыл тақырыбы екен деп ойлап қалмаған жөн. Оның ең басты тақырыбы Қоғам мен Адам тағдыры. Олардың терең қатпарларын қопарып, тылсым құпия тұстарына үңiлiп, бiз бiле бермейтiн, бiрақ бiзге соншалықты жақын қасиеттер мен құбылыстарды ашып көрсетедi.

Жүрсiнде кез келген антологияның ажарын кiргiзетiн «Бас» деп аталатын үлкен философиялық жүк көтерiп тұрған өлең бар.

Тиiп басым тасқа

Кейде ашиды миым.

Дұшпаны көп болса

Ие болу қиын.

Көрешегiн көрмей

Кiрмес, сiрә, көрге.

Мен игенмен жерге

Ұмтылады Ол төрге!

Қадiрiмдi кiсi

Бiле түссiн дей ме?! –

Ойға толып iшi

Сықырлайды кейде, –

дейдi.

Өлеңнiң орындалуы қандай?! Тастақ жердегi тұлпардың тұяғындай нақ, сағаттың соғысындай дәл. Бiрде бiр бөгде дыбыс, бiрде бiр артық сөз жоқ. Ал көтерер жүгi, жүрегiңе түсер салмағы ше?! Мынау алашапқын, аласапыран дүниедегi қым-қуат тiршiлiктiң iшiндегi адам баласының басы бiрде тау мен тасқа соғылып есеңгiреп, бiрде «Алланың добына айналып» домалап, бiрде танауын көтерiп кекжиiп, ендi бiрде тұңғиық ойға батып тұнжырап тұр. Ақынның айтпағы, бұл тiршiлiктiң осыншалықты қолайсыз, осыншалықты дүрбелеңдi, осыншалықты шым-шытырықты, шат-шiлекейi шығып; адамдардың бiр-бiрiмен тiл табыса алмай жүз жыртысып, жаға ұстасып жатуы, ең алдымен, басқа ие бола алмаудан. Ақын соны меңзеп отыр.

Ақындық өнерiнде «жалғыздығын серiк еткен» Жүрсiннiң қазақ әдебиетiне тарту еткен қуатты жырлары аз емес, ал ендiгi берерi одан да мол боларына бiз кәмiл сенiмдiмiз.

ТАБИҒИ ТАЛАНТ

Несiпбек Айтұлы – бүгiнде қазақ поэзиясындағы ең талантты өкiлдерiнiң ортасынан ойып тұрып орын алған ақын. Басқаны қайдам, мен өзiм, дәл осылай ойлаймын. Өйткенi оның, шын мәнiндегi, ешкiмге ұқсамайтын, өзгеше, тiптi тосын жырлары, осы сөздердi ерiксiз айтқызады. Әрине, Несiпбек туралы сөз аз жазылған жоқ, бiрақ көп те жазылған емес. Бiрақ ешуақта да мен туралы аз жазылды деп апшыған да, жасыған да емес. Ондай-ондай пендешiлiкке алаңдамастан, қайта өз iшiне өзi үңiлiп, өз өрiсiн өзi кеңiтiп, қатпарлы, күрделi тақырыптарды игеретiн, оларды қорытып-сомдайтын құрал-саймандарын жылдар бойы жетiлдiрумен болды. Бұған менiң жақында ғана шыққан оның «Рухымның падишасы» атты кiтабын оқығанда анық көзiм жеттi.

Бұл кiтап – өрелi, салмағы ауыр, көтерер жүгi мол, салиқалы, бiр сөзбен айтқанда, нағыз хас таланттың қаламынан туған кiтап. Осы кiтапты оқып отырып, мен мынадай ойға баттым. Егер осы кiтапқа кiрген өлеңдер Алла тағаланың қалауымен өсiмдiк дүниесiне айналып кетер болса, онда олар тамырын тереңнен тартқан, тұтас бiр алқапты жайлап алған, кермек дәмдi жусанға айналып кеткен болар едi. Егер суға айналса, айналаны күркiреген сарынға толтырып тұратын сарқырама болар едi. Ал жел боп соқса дүниенiң бәрiн қозғалысқа түсiрiп, аспан астын мазасыз гуiлге толтырар едi. Өйткенi, ол жырлар ешкiмдi де бей-жай қалдырмайтын, қалғығанды қайтадан оятып, немкеттi мен немқұрайлыны селт еткiзiп жан-жағына қарататын қайратты да, қуатты жырлар.

Жалпы, Несiпбек Айтұлының бүкiл материалы да, тақырыбы да өзiнiң бойында. Өйткенi ол тағдырлы талант. Бармақтай бала кезiнен көңiлiне де, көкiрегiне де көп-көп құбылыстарды құйып алған ақын.

Оған оның:

Кең аспанның астында пана таппай

Ары көшкен қазақтар берi көшкен, –

деген жолдары куә. Осы жолдардың астарында тұтас бiр ғұмыр, толайым-тағдыр, аласапыран заман, алмағайып кезең, еңiреген ел, шырқыраған бала, жол таба алмай сандалып сарсылған ана мен әке, қаншама зорлық пен зомбылық, қаншама қасiрет пен қайғы жатыр. Бiздiң Несiпбектiң материалы да, тақырыбы да өзiнiң бойында дейтiнiмiз сондықтан.

Өмiрдi көп көрiп, тағдыр қиындығын көп кешкен шын ақын қашанда дүниедегi бар келеңсiздiкпен, зорлық пен зомбылықпен, мейiрiмсiздiк пен қайырымсыздықпен, қаталдық пен қайырымсыздықпен жағаласып, арпалысып өтпек. Ол өз бойындағы сәулесiн дүниенi жылытуға, өз жанындағы шырағын адасқанның алдына жағып қоюға, өз жүрегiндегi қуатын қалжырап, шаршап-талғанның қолтығынан демеуге жұмсамақ. Яғни, ондай ақын өмiрдегi бар оспадарлық пен өктемдiктiң, бар сорақылық пен зымияндықтың, бар қорлық пен сұмдықтың, бар аярлық пен кiсәпiрлiктiң бет пердесiн сыпырып алып жұртқа көрсетпек. Несiпбек Айтұлы дәл сондай ақын.

Еш нәрсе жоқ кең ғаламның

тар құрсағы қуырмас,

Тәубәсiне түскен жанның

шиiн пенде суырмас.

Қара суды қайта-қайта

қайнатқанмен май шықпас,

Сарқылдаған қазаныңның

бұрқылдаған буын баc!

Дүниеде ештеңе бiтiрмесе де өз-өзiнен күпсiп, өз-өзiнен бұтқа толып, өз көкiрегiн өзi керiп, аспандап қарап, асқақтап шалқып жүретiн өркөкiрек, өзiмшiл жандар аз ба?! Ондай жандар тек өзiмен өзi болып, өзiн өзi көкке көтерумен тына қалса екен-ау, онда да ештеңе демес ек. Жоқ, олар олай ете алмайды. Ондай жандар барыңды жоқ етуге, биiгiңдi аласартуға, асылыңды жасытуға, адалыңды былғауға, бiрлiгiңдi бүлдiрiп, тiрлiгiңдi бұзуға дайын тұрмақ. Дайын тұрып қана қоймайды, солай етуге бiлек сыбанып, бел шешiп кiрiсiп кетедi. Өйткенi ондай жандар тек өздерiн ғана әспеттейдi. Өздерi болса болды, өзгелер ол болмаса, бұл болсын. Өзiмшiлдiк пен өркөкiректiктiң ит принципi осы.

Ендi ақын дүниеге басқа бар ракурстан қарап отыр. Қым-қуыт әлем. Тұнып-тұрған қарама-қайшылық. Шешiлмей жатқан түйiн. Бытысып, шатысып кеткен тiршiлiк.

Сөз тәттiсi ақынның тiлi ұшында,

Май тәттiсi қарынның құрышында.

Жарқанаттың ұясы жарқабақта,

Ұлар құстың мекенi ұлы шыңда.

Мiсе тұтқан өз орнын тiрi жан жоқ,

Әлiмсақтан алысып, жұлысуда.

Ендi бұл өлең – адамдардың қанағатсыздығы мен тойымсыздығы туралы өлең. Бар бәленiң басы осы қанағатсыздық пен тойымсыздықта. Кедей бай, бай құдай болам деп жатыр. Шенсiзi шен тағам деп, шендiсi өзiнен мықтымен тең болам деп арпалысуда. Жаппай жанталас, алыс пен жұлыс. Ал ондай кезде көп-көп адамның көңiлiн шаң, көзiн шел басып, ойы мен санасын қомағай құлқын мен тойымсыз обырлық жаулап алмақ. Бiрiнен бiрi озам деп, бiрiнен бiрi биiк тұрам деп, ар мен ұятын мүлде жинастырып тастап, бiрiн бiрi жаншып, бiрiн бiрi тұқыртып, бiрiн бiрi таптап бақпақ. Осындай берекесiз бетпақ бәсекелiктен береке бүлiнiп, ынтымаққа iрiткi түспек. Яғни, ел азып, жер тозбақ. Ақын осыған күйiнедi, жүрегi қарс айрылады.

Әрине, өмiр деген кiл бiр келеңсiздiктен, кiл бiр көлеңке тұстардан тұрмақ емес. Оның да шуақты сәттерi, сәулелi тұстары құдайға шүкiр, баршылық. Ал ондай кездерде ақын жүрегi соншалықты бәйек, соншалықты сергек.

Сүйiншiге қиып қылдай жанымды

Домбыраның пернесiне тағайын.

Бұл да, ойланып қараған жанға, астарлы жолдар. Дүниенiң қуанышы мен қайғысына, шаттығы мен мұңына, тiрлiктiң ең бiр нәзiк ызыңы мен ең бiр сыршыл әуендi ыңына көңiлi ояу, көкiрегi ашық ақынның жанынан қылдай етiп қиып алған пернеден өткен сезiмтал, одан өткен ойшыл, одан өткен тебiренiстi, одан өткен толқынысқа толы перне бола ма?!

Сондай-ақ бұл кiтапта мынау жұмыр жердiң үстiнде болып жатқан жұмыр басты пенденiң басы жетпейтiн аса күрмеулi күрделi тұстарына да үңiледi. Әрине, ақын ол күрмеулi тұстарды шешiп тастамайды. Шешем деп жанталаспайды да. Сен де ойлан деп, алдыңа тартады. Тағы да ол шешуi қиын күрмеулi тұстарды қарапайым өмiрдiң қарапайым ғана тұстарынан алады.

Ақын қаңғыбас бiр бұралқы итке қайырым көрсеткiсi келдi. Үйiне әкелiп жуынды бердi. Күттi. Бақты. Бiрақ бұралқы ит, ол қамқорлықты, ол күтiмдi сезiнбейдi. Мойнына түскен жiптi тiсiмен қыршып, босанғысы келедi. Ақын:

Сұмдықтай көрiндi оған мұндай шара,

Босаттым, көнбес тiптi жүндей саба.

Өз басын өзi сұрап алғандай боп

Бүлкiлдеп бара жатты бiр бейшара.

Мұны ендi не дейсiз? Өзiнiң бұралқы бостандығын аңсау ма, әлде қайырым мен мейiрiмдi сезiнуден қалған топас мiскiндiгi ме? Таба алмайсыз. Бiрақ сөзсiз ойланасыз. Өйткенi ол – тағдыр.

Несiпбек жинағында мұндай өлеңдер көп. Оның бәрiне түгел тоқталу мүмкiн де емес.

Қорыта айтқанда Н.Айтұлы тағдырлы ақын.

ӨЛЕҢ ӘЛЕМIНДЕГI ШЕРТПЕ КҮЙ

Ақын Ғалым Жайлыбай

шығармашылығы хақында

Өзiмiз күнделiктi ортасында жүрген, аптабымен күйдiрiп, аязымен тоңдыратын, бiрде табасына салып шыжғырып, бiрде арқаңнан қағып марқайтатын, қызығы да, қыжылы да көп қым-қуыт мына дүние әуен мен әуезге, сарын мен сазға тұнып тұр.

Табиғатқа құлақ түрiңiзшi. Тереңiнен толқын көтерiп, астаң-кестең болып жатқан көк долы теңiздiң арсы-гүрсi демi; бiр жотаның омырауын иненiң көзiндей тесiп, жылт-жылт етiп ағып жатқан бұлақтың сылқ-сылқ күлген сылқым сылдыры; жер-дүниенi түгел қозғалысқа түсiрiп, аспан астын шу мен дуға толтырып жiберетiн жел гуiлi; жүрегiң мен жаныңды қатар қытықтап жататын гүл мен шөп сыбдыры; iшiңдегi шер мен шемендi қозғап қамықтырып кететiн қаз қаңқылы; сұңғағын созып сай-сүйегiңдi сырқырататын аққу сұңқылы; сұңқар шаңқылы; боз торғай шырылы... қанша айтсаң да, мына жұмыр жердiң сиқырлы жұмбақ сазы мен сарынын айтып тауысу мүмкiн емес. Оған заман мен уақыттың дүбiр мен дiрiлге толы үнiн, сол заман мен уақыттың, бiрде балғасы мен төсiнiң арасында иленiп, ендi бiрде жай оғындай жарқылдап жүрген адамның күйiнiш пен сүйiнiшке толы жан-жүрегiнiң қысқа күнде қырық құбылып тұратын сыры мен гәбiн қосыңыз.

Дүниенiң тұнып тұрған сарыны мен сазы, әуенi мен әуезi бiр-бiрiне қанша ұқсамаса, сол сарын мен сазды, әуен мен әуездi тұла бойынан сүзiп өткiзетiн, қандай дыбыс, қандай үнге де құлағы түрiк, көңiлi ояу, сергек те елгезек жiлiктi ақындарымыздың сазы мен сарыны да бiр-бiрiмен соншалықты ұқсамайды, әрқайсысының өз үнi, өз дауысы бар, әрқайсысының дүниенiң түкпiр-түкпiрiнен тың-тыңдап, тылсымнан үн тартатын сан алуан әуе толқындары бар. Тағы да ол әуе толқындары телеграф сымдарынан да ұшқыр, радио эфирлерiнен де алғыр. Мен өз басым бүгiнгi қазақ поэзиясындағы, дүние сырына алаң, «әр дыбыстан дүбiр iздеп тұратын» Ғалым Жайлыбайды да өз үнi, өз дауысы бар әрi сергек, әрi ерек ақындарымыздың бiрi деп бiлем. Байқасақ, оның ұйтқып-бұрқамай да, тасып-төгiлмей де бiр ырғақпен асығып-аптықпай сөйлейтiн арналы ақындығы мен «жырларының жұлдызын жағып қойып» сұхбаттасатын көшелi мiнезi өлең сүйер қауымның талайын тәнтi еткенiне бiраз уақыт болған екен.

Мен Ғалым жырларының табиғатын көкiрегiнде қордаланып қалған шер мен шемендi қопарып тастайтын адуын күшке емес, сол шер мен шемендi сипалап отырып сылып алатын сиқырлы күшке ие шертпе күйге теңеген болар едiм.

Шынында да Ғалым Жайлыбай шығармалары - бүгiнгi қазақ өлеңiндегi шертпе күй! Егiлiп отырып ет-жүрегiңдi елжiретiп, шым-шымдап сыр төгiп отырып сүйегiңдi үгетiн оның жырларындағы баппен қағылып, байыппен шертiлетiн әуенге құлақ қойсаңыз, олай демеске лажың қалмайды.

Шөлейттеу жердiң шөбi едiм

Шөлiркеп әлi келемiн,

Ақ жаңбыр мiнез өлеңiм,

Кезертпей ерiндерiмдi

Құйып бiр өтсе деп едiм.

Сүмбiле соңы — сары тамыз,

Сары тамыз, тiлден бал тамыз.

Сарғайған шығар алқаңыз,

Сарғайтып менi сәуiрде

Сағым боп кеткен қалқа қыз.

Ботадай жырым боздап жүр,

Боталы зарын қозғап жүр.

Мазала менi, Мағжан жыр,

Айнамкөз армандарымдай

Арқаға жауған ақ жаңбыр...

Сүмбiле соңы —

Түнгi ызғар.

Айқабақ барда — кiм мұздар.

Сарғая көрме, гүл-қыздар,

Алқара көктi қақ тiлiп

Iз тастап ақты жұлдыздар...

Мұндай өлеңдi «шөлейттеу жердiң шөбi» болып өскен ақын ғана жаза алса керек. Ақын жаны тұншыққандай боп құмығып шығатын күмбiрге, ерiнiн тақаса-ақ жүрегiңдi елжiретiп қоя беретiн құпияға толы күбiр мен сыбырға, үзiлiп кетердей боп үздiгiп сыр айтатын дiрiлге неткен бай едi?! Бұл жыр мынау өткiншi өмiрдiң өзегiнде жатқан өкiнiшiңдi оятып, сарша тамыздың шұғыла жiптерiмен дәл жүрегiңнiң үстiне келiстiрiп кесте төгiп, ботадай боздап тұрған сазымен көңiлiңнiң түбiнде көмiлiп қалған қай-қайдағыны қоламтадай қозғап, алақандай-алақандай боп баяу төгiлiп жататын сағынышының сарала жапырақтарын бiр сәтте үйiрiп ұйтқытып, сазыңды наздай, назыңды саздай иiрiмге түсiрiп қырық құбылтып, қырық құйқылжытып кетерi сөзсiз. Өйткенi адам, қамшының сабындай ғана қысқа ғұмырында, көбiне-көп тапқанын жоғалтумен өтедi. Жалаңаяқ, жалаңбас құм кешiп шапқылап жүрiп - күндердiң күнiнде! - балалығын жоғалтып алады, маңдайына түскен кекiлiн шалқасынан қайырып үлгермей алғашқы махаббатынан, «қалқа қыздан» көз жазып қалады, тiккен қосынан көшуге, тапқан досынан кетiсуге тура келедi. Жоғалту, жоғалту... Ал жоғалтқан қызық дәурендерiңнен өткен асыл, одан өткен қымбат не бар. Ал оларды аңсарың ауып iздей бастасаң-ақ iшкi дүниеңнiң жықпыл-жықпылына кiрiп тығылып жатқан жүз сырлы саз бен мың қырлы әуен көл үстiндегi құстардай дүр көтерiлiп осындай өлең боп ұшып шықпай ма?!

«Бақыттың соңы... өкiндiредi» дейдi Ғалым ақын. Жоқ, олай емес дей алмайсың. Өйткенi төбесiнен алтын құйылып, табанының астына күмiс төгiлiп жатқан адамның да жан-жүрегiн сыздатып мұң емiп, қабырғасын қақыратып қайғы қаусатып кететiн сәттер аз болмайды. Өкiнiшсiз ғұмыр жоқ.

Адам өмiрiнде татқан дәмiнiң татусыз, тапқан бағының тұрлаусыз болатын тұстары жетерлiк.

Әрине, жұмыр басты пенде өкiнем деп өмiр сүрмейдi. Бiрақ бұл дүние қай бiр, сенiң айтқаныңа көнiп, айдауыңа жүрiп тұр. Бұл дүние қай бiр, шөңге мен тiкен кiрмесiн деп табаныңның астына түбiт төсеп, күн өтпесiн деп төбеңе ақша бұлт iлiп қойыпты. Бұл қатыбас, кiсәпiр дүниенiң түбiрiне омақаса сүрiнбеуiң, арқанына башпайыңнан iлiнбеуiң мүмкiн емес қой.

Ғалымның көп-көп өлеңдерiнiң өзегi өкiнiшке толы. Бiрақ ақынды ол үшiн сөге алмайсың. Өйткенi адам өзiнiң өкiнiшiмен өсiп, өзiнiң өкiнiшiмен жетiледi. Өкiнген адам ғана өткеннен дәрiс алады, бойын мейiрiмге, ойын қайырымға толтырады. Өкiнiшi жоқ адам, қашан да қауiптi. Өкiнiшi жоқ адамның өзегiне өңмеңдеген өркөкiректiк пен көңiлiнiң көзi жоқ көркөкiректiктiң жегi құрты түседi. Өкiнiшi жоқ адам өткен өмiрiмнiң бәрi дұрыс деп ойлайды. Ондай адам бiр кезде бiреулердiң жанын жабырқатқанын, өңменiнен итерiп жасытқанын, аяғынан шалып етпетiнен түсiргенiн есiне де алмайды. Есiне алса да, ондай күнәлi тұстарын үлкен мақтанышпен, зор мархабатпен есiне алуы мүмкiн. Ондай адамның жаны тарының қауызындай тар боп келедi. Ондай адамның көңiлiне өзiнен басқа ешкiм симайды.

Өкпе артар жай жоқ ғаламға мына,

Жаутаң да жаутаң жанары.

Жаныңның Балқаш, Аралдары да

Тартылып неге барады?..

Ойнаса ғажап санаңда жасын,

Жасынға жастан құштармыз.

Апатқа бастар Адам баласын

Көңiл көлiнен ұшқан тұз...

Адам жаны тазармай, дүние тазармайды. Адам жаны неғұрлым ластанған сайын, бiздi қоршап тұрған орта да, табиғат та, пиғыл мен ниет те соғұрлым ластана түспек. Осындайда Лев Толстойдың бiр әпсанасы еске түседi. Күндердiң күнiнде бiр помещиктiң көкорай шабындығында арамшөптер көбейiп бара жатады. Әрине, помещик арамшөптердiң шыққанын шыққанынша түбiнен орғызып отырады. Бiрақ арамшөптер орған сайын бұрынғысынан да көбейе бередi. Бiр күнi дана бiр шал келiп, арамшөптердi ормаңдар, оларды тамырымен суырып тастаңдар дейдi.

Бiрақ, данагөй шалдың сөзiне ешкiм де құлақ аспайды. Арамшөптi оруларын тоқтатпайды. Ал арамшөп орған сайын қаптап көбейiп, қаулап өсе бередi. Өйткенi оның тамыры жер астымен жайыла түседi ғой. Ақырында көкорай жасыл шабындықты арамшөп мүлде басып, құртып жiбередi.

Бiз де қазiр сол қоғамдық, рухани әлемiмiздi қаулап басып бара жатқан арамшөптердi орған болудамыз. Ал оның тамыр-талшықтары көзге көрiнбейтiн шапшаңдықпен бiздiң рухани топырағымыздың құнарын астынан кеулеп, сорып, бүлдiрiп бара жатқан жоқ па?! Бәрiмiз де «от ауызды, орақ тiлдiмiз». Тiлiмiзбен оруына орып-ақ жатырмыз. Амал не, нақты әрекет шамалы. Арамшөптiң тамырын жұлып алуға дәтiмiз де, дәрменiмiз де жетпей тұр. Бұл жерде бiз Ғалым Жайлыбай меңзеп отырған рухани қуатты айтып отырмыз.

Лев Толстойды ауызға алғаннан кейiн, бiр әңгiмеден екiншi әңгiмеге көшуге тура келедi. Жақында «Литературная газетадан» орыс әдебиетi институтының директоры, белгiлi әдебиетшi Николай Скатовтың мақаласын оқыдым. Ол кейбiр орыс баспасөзi өз ұлтының рухани «шабындықтарын» арамшөптерден тазарту үшiн бар ғұмырын сарп еткен Лев Толстой сияқты әлемдiк алып тұлғаны «халтурщик» деп бiр келекелеп, ол (Лев Толстой) «Наташа Ростованың, ең болмаса бiр рет, қалай дәрет сындырғанын жазбаған» ( он не описал, хоть раз, как Наташа Ростова писает) деп екi келемеж еткенiн ашына жазады. Көрдiңiз бе, қолына қасиеттi қалам ұстап, алдына қастерлi ақ қағаз жайып отырған әлдеқандай қаламгерлердiң Лев Толстой секiлдi әулие жазушыға тiл тигiзiп, қандай рухани азғындық пен қандай рухани қаскөйлiкке дейiн барғанын. Өкiнiшке орай, мұндай рухани аярлықтар мен арсыздықтар бiзде де аз бой көрсеткен жоқ...

Мiне, Ғалым ақынның екi-ақ шумақ өлеңi адам жанында осындай тебiренiс пен толқыныс тудырады. әсiлi, өлең қуаты ой айтуында емес, ойландыра бiлуiнде жатса керек.

Мен, жалықтым, жалықтым...

Кешiр менi меңiреу түн, жарық күн!

Артын бағып отырам деп әлiптiң —

Арты ашылып қалған бүгiн ғарiппiн.

Ақынсынып жоқты барға теңеймiз,

Абайыма,

Ағайын, ә,

Не деймiз:

Бiз қазақпыз - Байқоңырмыз, Аралмыз,

Аруақтарға ат ойнатқан Семеймiз,

Ән орнына өксiк толған көмеймiз.

Мiне, сенiң де көмейiңе бiр түйiн кептелдi де қалды. Бүкiл мұңың мен зарыңды, қайғы мен қасiретiңдi ашына айттың.

Бiрақ оны есiтiп жатқан жан бар ма? Бейне бiр мына дүние екi көзiн тарс жұмып соқыр, екi құлағын қос қолымен басып керең боп қалғандай. Амалың таусылып, айлаң сарқылғандай хал кешесiң. Содан да Ғалым:

...Елден ерек атқан жоқ жеке таңым,

Жалғасымын жетiлер жетi атаның.

Кешiр баба!

Жырыма нүкте қойдым

Сынығының үстiне ракетаның!..

Ендi қайтсiн! Ыза мен өксiкке толы өлеңiңдi ешкiм естiмесе, ешкiм құлақ аспаса не iстемексiң?! Ракета сынығының үстiне апарып жырына нүкте қойғаннан басқа не амалың бар. Бұл — қарсылық. Ақынның рухани жiгерсiз ынжықтыққа, құлқынынан басқа ойлайтыны жоқ әлеуметтiк құлықсыздыққа, санасын сор басқан немкеттi мешеулiкке, тұла бойын төсек емiп жатқан бойкүйез салғырттыққа деген азаматтық қарсылығы.

Ақын қолында дүниенi бүлдiрiп, бұзып жатқан әпербақан келеңсiздiктерге де, әулекi кесапаттыққа да тосқауыл қоятын тұтқа бұрын да болмаған, қазiр де жоқ. Болмайды да.

Бiрақ ол, шын ақын болса, әлеуметтiң үнi, ұлттың дiлi болуы керек. Басты борышы да, парызы да сол. Оның бас бұғып, айнала дүниеге бұта-бұтаның арасынан бой тасалап сығалауға да, «сен тимесең мен тимен бадырақ көз» деп, тойғанына мәз, толғанына риза боп тоғышарлық күй кешуге де хақысы жоқ. Сондықтан да ол бойындағы бүкiл қуатын жүрегiнен қан ағызып, тiлiнен керек болса, у сорғалатып айтады. Тiптi, оның дауысы жаңғырыққа айналып кетсе де айтуға тиiс. Жаңғырық демекшi, жаңғырықты Абай да, Мағжан да жазған. Екi ұлы ақынның бұл тақырыптағы өлеңдерi, екi түрлi орындалғанмен, қанша айқайлап айтса да селт етпейтiн меңiреулiкке бағышталған ғой. Әрине, бiрiн-бiрi толықтырып, бiрiн-бiрi тереңдетiп тұрған бұл өлеңдердi таратып сөйлесең тарам-тарам жолдарға түсiп кететiнiң хақ.

Бiрақ сол тарам-тарам жолдардың түйiсетiн түйiнi бәрiбiр сол әлгiнде бiз айтқан әлеуметтiк тосаңдық пен рухани меңiреулiк боп шығады.

Бiрақ бұл жерде бiздiң айтпағымыз, уақыт өте келе, заман өзгере келе жаңғырық екеш жаңғырықтың да табиғаты өзгередi екен! Ендi жаңғырық жұрт меңiреулiгiн көрсететiн образ ғана емес, сол жұртты мүлде құртып жiберетiн аса қатерлi, аса қанқұйлы зұлмат күшке айналыпты.

Дауысым шықты жаңғырып,

Жан-жағым толған жаңғырық.

Сiзден соң өмiр-өлеңге

Бiз қайдан келдiк қаңғырып ?

Адасқан күшiк секiлдi

Ойларым жұртта қалды ұлып.

Тұлпар тұяғы кетiлдi

Алашқа тiлеп Арлылық.

Ей, Шыңғыстаудың баласы,

Запыран құстым

Зар қылып,

Қазақтың қайран даласы -

Жаңғырықтардан мәңгiрiп

Есiмнен кеттi тандырып.

Аймалап өстiк Күн, Айды

Көкейде көктеп, көп өлең.

Жаңғырық шықса жылайды,

Абыралы, Мыржық, Дегелең...

Қатерлi жаңғырық. Ет пен сүйектен жаралған тiрi пенде түгiлi, қара жердiң өзiн кеудесiне өксiк толтырып, зар илетiп жылатып қойған жаңғырық! Әрине, бұл жаңғырық өзiнен өзi қауiп пен қатерге айналған жоқ. Тасыңды үгiп топырақ, топырағыңды түтiп тозаң етiп жiберетiн, жер астынан құбыжықтай қопарылып көтерiлетiн дию мiнездi бұл жаңғырықтың да тегi - сол Абай мен Мағжан айтқан рухани меңiреулiкте жатыр.

Олай болса, елiн еңiретiп, жерiн егiлтiп кеткен жаңғырықтар iшiнде өскен ұрпақтың төл ақыны қалай ызаланбай, қалай күйiнбей, қалай өкiнбей сөйлей алмақ?!

Сол жаңғырықтардың алапат дүмпуiмен аспанға өсiп шыққан алып саңырауқұлақтардың шаң-тозаңы ұзақ уақыт бойы қанымызды ғана бұзып қоймай, санамызды да мүлде басып қалған екен. Ендi, мiне, санамызды да, рухымызды да, қаншама жыл болды, қағып-сiлкiп, жонып-қырып тазарта алмай жатырмыз. Көп-көп қандастарымыздың санасы сұрқия идеологияның бетонымен бекiтiлiп, темiрiмен құрсалып қалыпты. Қағып-сiлiккенге де, жонып-қырғанға да көнбей тұр. Бiрақ, сондай бiр абдырап, шарасыз қалар сәттерде де ақын, сiрә да, үнсiз қалмақ емес. Байыз таппақ емес.

Ей, енесi өлген құлын күн,

Құлыны өлген байтал күн —

Балауыз шамдай ғұмырдың

Сәулесi болып шайқалдым.

Бiрiне түспей көп iздiң

Қабағын бақтым тағдырдың.

Дауыл тұрғанда теңiздiң

Толқыны болып жарды ұрдым...

Ақын мәңгiлiк күресте. Аспан алақандай, жер тебiнгiдей болар шақ туып, дүние iшi алағай да бұлағай болып кетсе де; семсердiң жүзiндей қылпылдап тұрған алмағайып заман туып, «құлын күннiң енесi, байтал күннiң құлыны өлiп» жатса да Ақын сөз борышын ақтау үшiн «балауыз шамдай сәулесiн» төгiп, «теңiздiң толқыны боп жарды ұрып» жатпақ.

Елiнiң етiн талап, жерiнiң сүйегiн кемiрiп жатқан зымиян жыртқыштық пен сұрқия қорқаулықтың Сөзбенен кеңiрдегiн қырқып, өңешiн жырта алмағанына опынған ақын, амалсыз, «көкжал-көңiл көкке қарап ұлиды, ит-тiршiлiк тышқан аулап жерде жүр» деп налып қана қоймайды, «көк толқынды көлдей екен күндерiм, белес-белес белдей екен бұл жалған» деп, бұл ен тiрлiктiң шегiне шыға алмайтынына опынғандай бәрiнен сырт айналып түңiлгендей, томырық мiнез танытып өз iшiне өзi кiрiп алады. Олай етпей қайтсiн, «есiркеуге ебi жоқтай ескi Айдың, жарылқауға жайы жоқтай жаңа Айдың»...

Елi мен жерiнiң, уақыт пен заманының қамын, ұлтының санасы мен сапасын ойлап, бұрынғыдан да лапылдап жансын деп, өртенiп жатқан өзегiн желдiң өтiне шығарып, бұрынғыдан да ширыға түссiн деп, алпыс екi тамырын қыл шылбырдай ширатып сөйлейтiн ақын қатыгез кезеңнiң бар қаталдығын көрiп қана қоймай, соған шарасыз көнiп келе жатқан ұрпақ тағдырына да бей-жай қарай алмақ емес.

Қалтырап гүл...

Қалады ма қырмызы,

Жарқырап бiр жанады ма жұлдызы.

Қап арқалап бара жатыр көшеде

Арыс туар алашымның бiр қызы.

Ажары да ашық екен ақ таңдай,

Базарына жетсе деймiн қақталмай.

Аузын буған қытай қаптың iшiнде

Тағдырының бар салмағы жатқандай.

Мұқым қайғы,

Таяз бақыт.

Күз.

Қала

Сықырлайды аяз уақыт сыздана.

Жын-ғасырдың жүгiн жеңiлдетем деп

Қап арқалап бара жатыр қыз бала.

Қазiр, сөз жоқ, елдiң иығына, көтерiлiп келе жатырмыз десек те, зiл батпан ауыртпалық түсiп тұр. Ол ауыртпалық күнi кеше бiздi шырмап буып тұрған алып империяның ауыр қара шынжырлары шiрiген жiптей боп бырт-бырт үзiлiп түскеннен кейiн елiмiздiң арсы-гүрсi боп тулап бұрқырап жатқан әлемдiк мұхит iшiнде, ә дегенде, бағыт-бағдарын таба алмай абдырап қалғанынан, зорлана да бiр-бiрiне жан берiп тұрған тамыр-талшықтардың қысыр сиырдың желiнiндей семiп, суалып кеткендiгiнен, тәжiрибемiз жоқтықтан өз күйiмiздi өзiмiз шұғыл күйттей алмай әр жаққа бiр жалтақтап күйбеңдеп жүрiп алғандығымыздан, бәзбiреулердiң бостандық пен азаттықты өздерiнiң тойымсыз арандарының құлқынына пайдаланып, өз жерiнiң асты-үстiн қомағайлана қопарып, халқына қысастық пен қиянат жасағанынан туған-ды. Әрине, ол зiл батпан ауыртпалықтың салмағы алдымен адамдарға түседi. Ол жүктiң әйелдерiмiздiң, соның iшiнде алақанымызға сап аялап отыратын, қияға ұшырып қызығын көруге тиiс қыздарымыз бен отбасымыздың ошағын өшiрмей отыруға мiндеттi келiндерiмiздiң арқасына қап пен қанар боп мiнiп алғаны қандай өкiнiштi! Құрсағында арыстай бала көтеретiн келiншек таңалакеуiмнен қызылiңiрге дейiн алақапшық көтерiп жүр...

Ғалым Жайлыбай осы бiр өлеңiмен сенiң де жаныңды зiл батпан боп езiп жатқан бiраз нәрсенi қозғап, көңiлiңдегi «гөй-гөйiңдi» бұрынғыдан да көбейтiп кетедi.

Бiрақ ақын туым жығылды деп қамықпайды да, тауым құлады деп қамырықпайды да, күнi ертең елiнiң жалы қайта көтерiлiп, шерiнiң түгi қайта құлпырып шыға келгенде, «ақ-қараның арасы ашыларда - бiр қарармын, дүние, дидарына» деп ертеңгi күннен төрелiк күтiп, iштен тынғандай қатал байлам жасайды.

Өз оқырмандарымен - көзiмен көргендерiмен де, көңiлге түйгендерiмен де айқара ашылып, алғаусыз сырласатын Ғалым Жайлыбай ендi бiрде:

Басына Балқаш көлдiң бақ қонақтар,

Ақ айдын,

Ақ өлеңде,

Ақпан,

Ақ қар.

Ақ әлем, ақыныңда ақ қанат бар.

Ағатай, қалсын бiздер жаққан оттар.

Ақ айдын,

Ақ өлеңде

Ақпан...

Ақ қар, —

деп толғанады. Дүние мүлде басқа реңкке, түр мен түске енiп шыға келдi. Бейне бiр айналаңның бәрiне аппақ шамдар мен аппақ шырақтарды жамыратып жағып қойғандай.

Манадан берi бiздiң көңiлiмiздi жаулап алған мұңнан да, өкiнiштен де түк қалмағандай...

Бүгiнгi поэзиямыздағы сирек-сирек кездесетiн қуатты ақындарымыздың бiрi Ғалым Жайлыбайға бiз ендi алғаусыз сөйлеп тұрған ақ жүрегiңнен, бұдан былай да, елiңнiң ерiнiн тұщытып, көңiлiнiң мейiрiн қандыратын ақ тұма жырлар ақтара бер демекпiз.

ҚИМАС АСЫЛ ДОСЫМ-АЙ...

Түн жарымы ауып қалған кез еді. Үйдегі бала-шағалар жатып, ересектері енді жатуға жиналап жатқан-ды. Ал, мен керекті бір қағаздарымды таба алмай көне бір папкілерімді қопарыстырып, өз-өзімнен әбігерге түсіп отырғам. Кенет телефон безілдеп қоя берді. Беймезгіл уақытта телефон шалып тұрған кім екен, шамасы бір шұғыл шаруасы болған-ау, деп тұтқаны құлағыма тостым. Темірхан, бұл Төлеген ағаң ғой дейді.Дауысы бір түрлі қарлығып, құмығып естілетіндей. Қай Төлеген? Төлеген Жұмабеков. Сайлаубектің ағасы. Көңілімде ештеңе жоқ мен: ассалаумағалейкүм, Төке. Қалдарыңыз қалай,жайшылық па? деп жатырмын. Төлеген ағаның даусы қатты қамығып естілді: Жайшылық болмай тұр ғой. Әлгінде ғана есіттік. Сайлаубек пен Санжарбек авариядан қайтыс болды. Құдай-ау, не дейді!? Төке-ау , не айтып тұрсыз?! Қалай?.. тұла бойым қорғасындай ауырлап, буын-буынымнан әл кетіп, қапелімде орнымнан тұра алмай, отырдым да қалдым...

... Сонан кейін Сайлаубектің үйіне бардық. Қос арысынан айрылған Зибагүл естіген жұрттың төбе құйқасын шымырлатып аңырап отыр. Қанша өзін-өзі ұстайын десе де Төлеген ағаның көзінен де ыстық жас ыршып-ыршып кетеді. Барлас, Жалғас, Қайраттарда өң-түс жоқ. Сең соққандай сергелдең халде. Олардың әрқайсысын бауырыма басып, ұзақ егілдім. Олар да бүкіл шері мен шеменін ақтарғандай еңкілдеп жылайды.

Келесі күні үйінде бір түнетіп, екеуін де Жазушылар Одағынан ақтық сапарға шығарып салдық.

Жазушылар Одағының алдында өткен қаралы жиынға халық көп жиналды. Ол қаралы жиында маған да сөз берілді. Бұл жерде сол сөзімді келтіре кеткенді жөн көріп отырмын.

Қайран, асыл досым Сайлаубек!

Сен де, міне, бәрімізді ойда жоқта опындырып, өмірден озып барасың! Құдай-ау, мына тірлікте сен туралы қоштасу сөз айтамын деп ойлаппын ба?! Мұз шайнап, от жалағандай болып тұрмын!

Сен екеуміз осыдан 42 жыл бұрын, яғни 1965 жылы, күздің осындай бір сарыала мезгілінде танысып-табысып едік. Содан бері, тіпті, бір-бірімізден алыста жүрген шақтарда да, жан-жұбымыз ажыраған емес. 42 жыл бойы арамыздан қыл өтпейтін дос болдық. 42 жыл бойы бізді жалғастырып тұрған мың тініміздің бірі де үзілмепті.Үзілмек түгілі не сетінеп, селкеу тартпапты. Тіпті, кейбір жағдайларға деген көзқарасымыз әртүрлі бола тұра, бір-бірімізді кінараттап, бір-бірімізге ренжіп көрмеппіз.

Аумалы-төкпелі мына заманда жамандық көрсем де, жақсылық көрсем де, алдымен сен жететін едің.

Алған бетіңнен қайтпайтын бірбеткей едің. Ешкімнің артынан бықсып сөз айтпайтынсың. Айтатыныңды бетіне шыжғырып тұрып айтатынсың.

Қаншама аңқылдап, ақтарылып жүрсең де, сыр шашпайтын берік болатынсың. Сенің осы мінезіңе риза болған мен Құлыптаулы қара сейфім-ай дейтін едім.

Сен өз ғұмырыңда қыруар еңбек бітірдің. Қазақ сынының айбарын асырып, мәртебесін көтеруге үлкен үлес қостың. Қазақ сынының көкейкесті, ең түйткілді, түйінді мәселелеріне батыл барып,іргелі-іргелі қаламгерлер, аса ірі тұлғалар Тәкен Әлімқұлов, Тахауи Ахтанов, Қалтай Мұхамеджанов, Зейнолла Қабдолов, Шерхан Мұртаза, Әбіш Кекілбаев, Асқар Сүлейменовтердің шығармашылығына тұтас кітаптар, қомақты эсселер,салиқалы сын мақалалар арнадың. Ол еңбектердің қай-қайсы да әдебиетіміздің айшықты беттерінде ұзақ өмір сүретініне біз кәміл сенімдіміз.

Қайран, Сайлаубек досым-ай!

Сенің енді арқа-жарқа боп, аңқылдап-жарқылдап,дүбіліс, дүбір тудырып; айналаңды дүйім бір жұрт көшіп жатқандай етіп жіберетін саңқылдаған даусыңның енді естілмейтіні өкінішті.

Сенің енді тігілген үйдей боп отыратын мол денеңді көре алмайтынымыз өкінішті.

Әлі айтамын, жазамын деген қаншама жоспарларың бар еді. Солардың орындалмай қалғаны өкінішті.

Қайран Сайлаубек!

Мен үшін сенің мына өмірдегі орның опырайып,үңірейіп қалды. Ол орынды енді ешкім толтыра алмайды.

Ең өкініштісі, Сайлаубек айналайыным-ау, өзің жаныңдай жақсы көретін кенжең, бәріміз де болашағынан үлкен үміт күтетін Санжарбектің де о дүниеге өзіңмен бірге кеткені болып тұр. Олай дейтінім, біздер, оның ішінде сен де, мен де бармыз, не болғанда да, мына өмірдің ащысын да, тұщысын да, қызығын да, шыжығын да азды көпті көріп үлгердік қой. Ал Санжарбекжанның он екіде бір гүлі ашылмаған еді ғой. Көктей солды ғой жас түлек!

Қайтесің, осындай ауыр қаза үстінде де Алла Тағала пендесінің шүкіршілік етуін қалайды. Олай болса, шүкір, ғұмыр бойы сенің қасың мен қабағыңа қарап, айтқан сөздеріңнің бәрін бұйрық пен жарлықтай қабылдап, бұлжытпай орындаған адал да асыл жарың Зибагүл, алтын асықтай ұлдарың Барлас, Жалғас, Қайрат пен немерелерің, бірге тумаса да, саған туған ағаңдай қамқор болғанТөлеген ағаң бастаған аға, іні, қарындастарың қалды. Шүкір!

Жабыққанда жан-жүрегінің лебімен дем берген достарың қалды. Шүкір!

Басқа не айтамыз.

Бақұл болыңдар, асыл дос Сайлаубек, қимас перзент Санжарбек!

Қаралы жиында менен басқа да Сайлаубектің ұстаздары,үзеңгілес достары, жүректері күйреп-күйзелгендей боп, егіліп тұрып сөз сөйледі.

Сонан кейін мәңгілік мекен Кеңсайға апарып, екеуін Жер- ананың құшағына бердік. Жатқан жерлерің жәннатта болсын деп топырақ салдық. Әруақтарына бағыштап аят оқылды. Егіліп, үзіліп тұрып қош айтыстық.

Бірақ сол кезде біз әлі ол аварияның қалай болғанын білмейтін едік. Әркім әртүрлі айтады, әртүрлі қисын келтіреді. Тіпті, мен өзім алғашқыда Сайлаубектің аяқ астынан Астанаға жол тартқанын түсінбей дал болдым. Өйткені, біз бір күн бұрын ғана жұмыста бірге болдық. Әншейінде бірер сағатқа сұранып немесе айтып кететін ол Астана жайында бір ауыз сөз қозғамаған.

Сөйтсем, Зибагүлдің айтуынша, жолға шығу мәселесі шұғыл түрде шешіліпті. Осында, Алматыда іссапармен жүрген Санжарбек қайтар кезі жақындағанда, машина сатып алады. Ал, Сайлаубек баласын ұзақ жолға жалғыз жібергісі келмей, онымен бірге Астанаға дейін барып, келесі күні кері қайтпақ болады. Әйтеуір, не керек, келесі күні жолға шығады.

Сонымен... Алматы- Астана трассасының 270 ші шақырымында машина апатқа ұшырайды. Қалай апат болды? Неден болды? Міне, осы сұрақтарға әлі күнге жауап жоқ. Тағы да машина өзі жүріп келе жатқан жағына емес, трассаның қарсы бет жағына аударылған. Оған не себеп?

Екеуі де аударылған жерде ұзақ жатып қалған. Құдай-ау трасса үсті ағылып жатқан машина ғой. Ол машинадағы адамдардың бәрі жол жиегінде жайрап жатқан жандарды, қирап жатқан машинаны сөз жоқ көрді ғой. Солардың қай-қайсысы да тиісті орындарға дер кезінде хабар беруге болады ғой. Әлде, хабар берілсе де, тиісті орындар не шабандық, не салғырттық танытты ма? Әлде... Әлде... Әйтеуір, ойлансаң-ақ самсап шыға келетін сан сұрақтың түбіне жете алмайсың.

Ең сұмдығы, Санжарбектің қалтасындағы ұялы телефоны мен сексен мыңдай теңгесін әлдекімдер алып кетіпті. Кімнің алғаны белгісіз. Анық білмегеннен кейін, мынау шығар деп болжам айтудың өзі де күнә. Өліп жатқан адамды да тонайтын қандай зұлым, қандай қаскөй, қандай қатыгез заманда өмір сүріп жатырмыз, Құдай-ау! Осындай сұмдықтарды көре-көре немесе ести-ести кейде мына өмірден мүлде шығынып, қос қолыңды төбеңе қойып, безіп кеткің келеді.

* * *

Сайлаубек пен мені, әлгінде айтып өткенімдей, сарыала күздің тамылжып тұрған бір күнінде, маған әрі ағайын, әрі ауылдас болып келетін Балтакесті Өтебеков деген жігіт таныстырып еді. Мен ол кезде республикадағы жоғары оқу орындарының қара шаңырағы болып саналатын Абай атындағы педагогикалық институттың екінші курсында оқып жүргем. Ал, Сайлаубектердің КазМу-дың бірінші курсына енді түскен беттері. Ол кезде бәріміздің де сымға тартқандай талдырмаш, тарамыс кездеріміз.

Сайлаубек пен мен екеуміз танысқан бойда табысып кеттік деуге болады. Бірден-ақ ежелгі сыралғы достардай емен-жарқын әңгіме-дүкен құрып, өзіміз де, сөзіміз де жарасқандай боп, ешқандай тосырқамай да, бір-бірімізге тосын мінез көрсетпей де, тізе қосып, қатар жүріп кеттік. Ә, дегеннен бір-бірімізді жақын тартып,, бір-бірімізге құлай жығылғанымыз сонша, енді ол маған жерлес десе жерлес, ағайын десе ағайын, Балтакестіден де жиі келетін болды. Мен де жиі-жиі іздеп барамын.





Сол кездесулерде әңгімеміз махаббат, қыз-қырқыннан гөрі, әдебиетке көбірек ойысып кете беретін. О бастан-ақ қазақ әдебиетін жақсы оқып-біліп келген ол, көп ұзамай, орыс, шетел әдебиеті туралы да жиі-жиі айтатын болды. Әсіресе, оған бұл тұста жақын нағашы боп келетін Асқар Сүлейменовтың әсер-ықпалы көп тиді деуге болады. Ол кезде Асқар Сүлейменовтың есімі зиялы қауым арасында үлкен құрметпен аталатын. Оның білімпаздығы, шешендігі, қайтпас қайсарлығы ауыздан-ауызға аңыз болып тарайтын.

Әлі есімде, Сайлаубек екеуміз 1966 жылы Қазақстан жазушыларының кезекті құрылтайына қатыстық. Әрине, оған біз сияқтыларды кіргізе салмайды. Өйткені Жазушылар одағының мүшесі емеспіз. Мен Жұмекен ағадан, ал, ол Асқар ағасынан бір-бір шақыру қағазын қолға түсіргенбіз. Сонымен кірдік.

Құрылтай жүріп жатыр. Төрде Мәскеуден, одақтас республикалардан атақтары жер жаратын небір жақсылар мен жайсаңдар отыр. Жазушылардың бірінен соң бірі шығып сөйлеуде. Байқаймыз көбісі бірін-бірі қайталайды. Алдымен, коммунистік партияның көрегендігі мен кемеңгерлігін мақтайды. Социялистік реализмді әспеттейді.Буржуазиялық қоғамды түкке алғысыз етіп, бужуазиялық реализмнің итсілікпесін шығарады. Социализмнің мәртебесі мен мерейін асыратын жарқын шығармалар беру керектігін айтады. Жаттанды. Әуелде желпініп кірген Сайлаубек екеуміз әрі-беріден кейін жалыға бастадық. Бір кезде сөз Асқар Сүлейменовке берілді. Мен Асқар ағамыздың терең білімді, аузымен құс тістеген шешен екенін сонда көрдім. Ол ондаған жылдар бойы сананы сартап, талғамды таптаурын етіп келген, қатып-семіп қалған сірескен схемалар мен қасаң стандарттардың быт-шытын шығарып сөйледі. Ол мінбеден түскеннен кейін, жиналысты жүргізіп отырған төраға оған қатқыл дауыспен зекігендей болып, ескерту жасады. Асекеңнің таймас қайсар мінезді адам екенін сонда көрдік. Жөнсіз жасалынған ескертуге қарсылық ретінде Асекең және Әбіш Кекілбаев, Атыншаш Жағанова үшеуі құрылтайды тастап шығып кетті. Сол күні нағашысы үшін Сайлаубектің мақтанғанын көрсеңіз. Шынында да, ол мақтанса мақтанатындай-ақ оқиға еді.

Міне, сол Асекең Сайлаубекті көп баулыды. Ол тәрбиенің ықпал-әсері Сайлаубек арқылы маған да тиіп жатты. Асекеңнің айтуымен ол мынадай-мынадай жазушылардың мынадай-мынадай шығармаларын оқып жатырмын дейді. Жалпы менің бойымда, ол қаншалықты жақсы, қаншалықты жаман, оны білмеймін, біреуден қалмайын деген ұмтылушылық, бүгінгі тілмен айтқанда, бәсекелестік қабілет қатты дамыған. Содан ба, мен де Сайлаубектен қалмайын деп іргеміздегі Пушкин кітапханасына жиі-жиі барып, кітап дүкендерін жиі-жиі аралайтын болдым.

Жалпы мен өз өмірімде, бағыма орай , көп оқитын, көп ізденетін адамдарға жақын жүрдім. Бұл тұрғыда маған Жұмекен, Әбіш ағаларымның, кейінірек Сайымжан ағамның ықпалдары көп тиді. Олардың қай-айсысы да білімдері ауқымды азаматтар болды. Бұл қатарға мен Сайлаубекті де қосар едім.

Сайлаубек, сөз жоқ, Асқар Сүлейменов ағасына көп еліктеді, тек еліктеп қана қоймай, одан бойына көп қасиеттерді сіңіре де білді. Ең алдымен, оның Асекеңнен алғаны, қай нәрсеге де, белгілі бір шығармаға болсын, айнала болып жатқан құбылыстарға болсын, адамдар арасындағы қарым-қатынастарға болсын, жұрттың айтуымен жығыла кетпей, өз көзқарасы болу керектігін қалыптастырды дер едім. Алғашқы жылдары, басқаны былай қойғанда, оның күнделікті өмір сүру жүйесінен де, тіпті сөйлеу мәнерінен де Асқар Сүлейменовтің әдеті мен салты көрініп тұрушы еді. Мәселен, ол да күйлердің пластинкаларын жинап, соларда ұзақ уақыт бойы тыңдап отыратын. Шахматты да жақсы меңгеріп алды. Небір күрделі дебюттерді жатқа білетін. Әрине, о бастағы бұл балаң еліктеулер, жалаң еліктеу ғана болып қалған жоқ. Олардың бәрі Сайлаубек бойына терең тамыр салып, бара-бара оның да әдеті мен салтына айналып, оны бұрынғыдан да байыта түсті деп ойлаймын. Жаныңда жүрген адамның жан-дүниесінің бай болуы, дүние-танымының кең болуы, біле білсең, ол да бір Алла тағаланың басыңа берген бағы ғой.

Кезінде мектепті күміс медельмен үздік бітірген Сайлаубек университетті де жақсы тәмамдады. Жақсы тәмамдап қана қоймай аспирантурасына түсті. Қорғайтын тақырыбан да бекітіп алды. Бірақ ол бір күні нілдей бұзылды да, ғылыми жұмыспен айналысқысы келмейтінін айтып, аспирантураны тастады да кетті. Содан кейін, ол таза сыншылық жолға түсті. Әрине сыншы болу үшін талант-таралғы, қабілет – қарыммен бірге, жан жақты үлкен білім керектігі бесенеден белгілі болса керек. Ғылым деген, не болғанда да, белгілі бір тақырып аясында қалып қояды. Оны біз қазіргі таңда дажиі көріп жүрміз. Әсілі, Сайлаубек осыны ерте түсінген болуы керек. Оның бастамай жатып, ғылыммен тез қоштасуына осы жағдай себеп болды ма деп ойлаймын.

Оның үстіне, Сайлаубек те, бәріміз сияқты тұрмыс тапшылығын көрудей- ақ көрді. Пәтерден соң пәтер жалдап, әркімге бір тәуелді болып, күркешіктерде де отырды. Бірақ, құдай оңдап, күндердің күнінде қазіргі әкімдік тұрған жердің маңынан туған туыстарының көмегімен, құрқылтайдың ұясындай ғана жер үй сатып алды. Үш төрт адам ғана зорға сиятын тап тар үй. Бірақ өз үйі! Дүниеге балалар да келе бастады. Ал оларды аспиранттың стипендиясымен асырай алмайсың ғой. Оларды тек қызмет істеп жүріп қана дұрыс жетілдіруің мүмкін. Міне, бұл тұрмыстық фактор да Сайлаубектің ғылымнан қол үзуіне себепкер болса керек.

Сөздің реті келіп тұрғанда айта кетейін, Сайлаубек пен Зибагүл екеуі төрт ұл сүйді. Екеуі де бала тәрбиесіне аса мұқият , аса тыңғылықты қарады. Екеуі де оларға талап қойғыш болып шықты. Балаларының жүріп тұруын , қандай кітап оқу керек, қай уақытта сабақ оқу керек, әйтеуір , бәрін- бәрін белгілеп, солардың орындалуын қатаң қадағалайтын. Ал бұлардың бәрі адамнан қаншама күш қуатты, қаншама қайрат жігерді қажет ететіні кім кімге де белгілі болса керек. Сайлаубек пен Зибагүл бойынан сол ерік жігер мен қайрат қуат табыла білді. Олар сол төккен тер мен берген қуаттың жемісін де көрді. Барлық баласы мектепті алтын күміс медальдармен бітіріп, жоғарғы оқу орындарына еш қиналмастан өз күштерімен түсіп кетті. Сайлаубек оларды оқуға түсіру үшін адам да іздеген жоқ, ол адамға беретін қаржы да іздеген жоқ. Балалары оқуға түскенде , жууға ғана шығынданғаны болмаса,басқаға басын ауыртпады, жүгіріп табанын тоздырмады. Қазір сол балаларының бәрі сан салада қызмет істеп жүр.

Сайлаубекке құдай Зибагүлдей асыл жар берді. Зибагүл Сайлаубекке де қасы мен қабағына қарап, келімді кетімді қонақтарға да қызметін көрсетіп, төрт баланың да жағдайын жасап, оның үстіне, өзі де ғұмыр бойы жұмыс істеп, бір тыным таппайтын. Бұл үймен қаншама қарым қатынаста жүрген біз Зибагүлдің бір рет те ренжіп, не қабақ шытып, тымырайып отырғанын көрмеппіз. Ол Сайлаубектің шын мәніндегі жан жары , Құдай қосқан қосағы болды!

Достың достығы басына іс түскенде білінеді деген тап рас. Ол кезде Сайлаубектің қай жерде жұмыс істеп жүргені дәл қазір есімде жоқ, әйтеуір мен қазақ телевидениесінде жүргем. Бір күні әкең қатаң жатыр дегеннен кейін буынып түйініп, әйел, бала шағаларыммен ауылға кеткем. Анам бір жыл бұрын қайтыс болып кеткен. Төсек тартып қалған әкеме қарайтын жан жоқ. Содан әкемді төрт ай күтіп, ақтық сапарға шығарып сап, Алматыға қайта келсем, мені жұмысқа кешікті деп қызметімнен босатып жіберіпті. Бұл өмірдің әкең өліп қалса да қайрылып қарамайтын қйырымсыз қаталдығын сонда алғаш білдім!

Содан далада қалдым. Вокзалға барып жүк түсірдім, ет комбинатының тоңазытқыш цехында жүкші болдым. Малая станица деген мекенде ақ амур деген балық өсіретін көлшіктер бар екен, сонда жұмысшы болдым. Қолым қалт еткенде редакцияларды аралап, жұмыс іздеймін. Бәрін дерлік әлденеше адақтап шықтым деуге болады. Бірақ бірде біреуі табалдырығынан аттатпақ түгілі, маңынан жүргізбейді.

Мне осындай моральдық жағынан күйзелтіп, тұрмыс жағынан жаншып жіберетін қиындықта жүрген кезімде менімен бірер адам ғана қатысты. Мені бірер адам ғана іздеді. Соның бірі, тіпті бірегейі Сайлаубек айналайын болды. Қай жерге көшіп кетсем де, қай жерде қолымды күс, иығымды жара етіп, қан сорпам шығып, жұмыс істеп жүрсем де, әйтеуір, ол мені тауып алатын. Әңгімесін айтатын, қабаржып жүрген көңілімді көтеретн, әдебиетте болып жатқан қалт еткен жаңалықты жеткізетін, кейде ол кезде Зибагүлдің елінен келіп тұратын майы сорғалаған қаяз деген балықты қағазға орап алып кеп, сыраханаға алып кететін. Әйтеуір, Сайлаубек сол бір жаным жүдеу тартып, шаршап жүрген жылдары қасымнан табылды.

Күндердің күнінде бірде бір редакция мені табалдырығынан аттатпай қойғаннан кейін, бала шағамды шұбыртып, Маңғыстау қайдасың деп тартып отырдым. Ол кезде Маңғыстаудың атағы жер жарып, дүниені дүңкілдетіп тұрған кезі. Тек барсаң болды, ақшаны күреп тауып, қапшыққа сала беретіндей сөздер айтылады. Жаспын ғой, сол сөздерге қатты еліккен болуым керек. Әбден тұрмыс қажытып, діңкелеп жүрген адам ондай сөздерге елікпей қайтсін!

Жиған терген аз мұз кітабымды Сайлаубек пен Дүйсенбектің үйіне теңдей бөліп, аманат етіп қалдырдым да, жолға шықтым.

Иіні келіп тұрғанда, айта кетейін, мені Маңғыстауға ешқандай романтика емес, тұрмыс айдап барды. Сол кеткеннен мен ол жақта 25 жыл жүрдім...

Бұл жерде менің айтайын дегенім, алыста қиян шет, қиыр өлкеде жүрсем де, айналайын Сайлаубек тағы да жанымнан табылды. Яғни, үздіксіз хабарласып тұрды. Бірде бір хабарын үзген жоқ. Біршама уақыттан кейін, ол “Қазақ әдебиеті” газетіне ауысты да, менімен хабарласуын бұрынғысынан да үдетіп жіберді. Сөйтіп жүргенде, күндердің бір күнінде аса бір құрмет тұтып, сыйлайтын ақын ағам менің шығармашылығым туралы “Қазақ әдебиетінің” бетінде қатал мақала жариялады. Әрине, ол мақаланың, білген адамға, пайдалы, құлақ қояр жақтары да аз емес. Бірақ ол мақаладағы құрылған жүйе, яғни, менің кемшілігімді тым қазбалап, жерге тыққандай етіп тұқыртып сөйлегені жаныма қатты батты. Мен ол мақала шыққанға дейін көлемді сын мақала түгілі, рецензия жазып көрмеген екем. Амал жоқ, өз позициямды қорғауым керек болды. Сайлаубекке хабарластым. Ол жазам десең өзің біл, Шер ағаңа, Шерхан ағамыз бас редакторға ұсынып көрейін деді. Қарсы мақаламды жаздым да жібердім. Әдеби сындағы тұңғыш мақалам болса да, жаман шықпаған сияқты. Көп ұзамай, ол мақала жарқ ете қалсын.

Сол мақаладан кейін ақ өлеңмен бірге сын жанрын да қатар алып жүретін болдым. Сын мақалалар кітабым жарық та көріп үлгерді. Бүгінде ойлаймвн , егер сол тұста Сайлаубек “Қазақ әдебиетінде” жұмыс істеп жүрмегенде, ол мақала жарық көрер ме еді, көрмес пе еді деп. Ал ол мақала жарық көрмесе, менің одан әрі қарай сын жанрына бара қоюым екіталай еді. Яғни, менің сынға баруыма, әдебиеттің қыры мен сырына одан сайын қанығып, оның проблемаларын талқылауға қатысуыма Сайлаубек бірден бір ықпал етті деп ойлаймын.

Сайлаубектің сыншы болып әбден қалыптасқан кезі де, жұртқа кеңінен танылған тұсы да сол “Қазақ әдебиеті” газетінде жұмыс істеп жүрген жылдары деп білемін. Ол жылдар “Қазақ әдебиеті” газетінің сын жанрының өркендеуіне айрықша көңіл бөлген жылдар еді. Әрине, ең алдымен, басшыға байланысты ғой. Дәлірек айтсақ қай жерде редактор болса да , сол жердің бағын ашатын Шерағаңның іскерлігінің арқасы. Солай бола тұра, сол газет бетінде қазақ сынының беделі мен мерейін көтеруде бел буып, білек сыбанып жұмыс істеген Сайлаубектің де еңбегін жоққа шығаруға болмайды. Сол жылдары “Қазақ әдебиеті” газетінің бетінде, әсіресе, қазақ сынының маңдайы жарқырап ашылуына Сайлаубектің де еңбегі зор деп білемін.

Жаныңды түсінетін, не нәрсені де айтқызбай ақ қасы қабағыңнан ұғатын жақын доспен бірге жұмыс істеген қандай жақсы! Жұмыста не болмайды. Бірде күн шыққандай қуансаң, енді бірде бұлт басқандай ренжисің. Ондайда жақын досың реніщіңмен де қуанышыңмен де бөлісіп отырады. Бір біріңді жебейсің, бір біріңе демеу боласың. Несін айтасың біз бұрынғыдан да жақындаса түстік.

Бәріміз жақсы білеміз, 2ОО2 жылы Қазақстан жазушыларының кезекті құрылтайы болды. Жазушылар одағының хатшылығына біраз жұрт қолдау көрсетеміз дегеннен кейін, мен де кандидатурамды ұсындым. Өтпей қалдым. Несін жасырам, құлап қалған оңай ма, күйреп, күйзеліп кетпесем де, жанымның жабырқап қалғаны рас. Сегіз ай, сегіз күн үйде жаттым. Жұмыссыз ұзақ жатып қалдың ғой дегендерге, Құлағанда да қатты құлаған екенмін, жамбасымды әлі ала алаалмай жатырмын деп әзілдейтінмін. Кейіннен “Ақиқат” журналына бас редактор болып тағайындалдым. Көп ұзамай, неге екені белгісіз, Сайлаубек те Жазушылар Одағынан кетіп, “Қазақ әдебиетінде” жұмыс істеп жүрген. Бір күні ол Темке, бұрынғыдай емес, мына жер маған, жас келіп қалғаннан кейін бе, ауырлау болып жүр, егер, мүмкіндік болып жатса, сен жаққа ойыссам қайтеді деді. Көп ұзамай, күтпеген жерде бір орынның да орайы келе қалғаны. Әрине, бұл әңгіменің бәрін тәптіштеп айтып отырған себебім, негізгі айтылар сөзім жұртқа неғұрлым түсінікті болсын деген ниеттен туып отыр.

Менің туған күніме, жыл сайын, бала шағамнан басқа, тек Сайлаубек пен Зибагүл ғана келетін. Алматыға көшіп келгелі олардың келмей қалған күні болған емес. Сол дәстүрмен екеуі әдеттегідей гүлдерін құшақтап келе қалды. Дастарқан басына жайғастық. Өткен кеткенді айтып әңгіме дүкен құрдық. Несін жасырам, ащы судан да алып қойып отырмыз. Бой қызды, ой кеңіді, тіл шешілді. Бір кезде неге екенін білмеймін, төтесінен Сен осы өткен сайлауда кімге дауыс бердің, маған ба, Нұрланға ма? дегенім. Сайлаубек ешқандай мүдірместен: Нұрланға дауыс бердім деді. Сайлаубек өзін де, өзгені де алдау дегенді білмейтін. Досты алдау, қанша ауыр болса да ол үшін күнә болып саналатын. Әрине, шындығын айтты. Мен ренжіп қалдым. Пендешілікпен артықтау сөздер де айтып жіберген болуым керек. Ол сөздерім Сайлаубектің көңіліне тиді ме, тимеді ме білмеймін, өйткені, ол ештеңе дей қойған жоқ, тек Зибагүлдің қабағын шытып отырып қалғаны есімде.

Ертеңіне екеуміз де жұмысқа бардық, бірақ арамызда түк болмағандай, кешегі әңгімені қайта қозғап бықсытқан жоқпыз. Біраз уақыт өткеннен кейін, тілімнің тағы да қыши қойғаны бар емес пе: Сайлаубек, байқаймын, осы Нұрлан екеуіңнің араларың салқын тартып қалғандай. Не боп қалып еді? дедім. Ол: Ештеңе де болған жоқ. Оның тек мені маған емес, сізге дауыс берді деп, іштей өкпелеп, күдіктеніп жүруі мүмкін. Ал мен кімге дауыс бергенімді өткен жолы өзіңізге айтқам. Құдайды да, өзімді де, өзгені де алдай алмаймын ғой. Шыным сол. Басқаша, Нұрланмен сөзге келген емеспіз деді.

Мен бұл әңгімені бүге шігесіне дейін қалдырмай айтып отырған себебім, Нұрлан мен туралы не десе о десін, о дүниелік болып кеткен адамның соңынан пендешілік жасап, ғайбат сөз айтпасын деп айтып отырмын...

Сайлаубек, әдетте сырт көзге салдыр салақтау болып көрінгенмен, жұмысқа келгенде, аса мұқият еді. Бір ісінен де шашау таппайтынсың. Бәрі орын орнында хатталып, қатарласып тұра қалатын. Мен оның бірде бір рет қойын қалтасына телефон блокнот салып жүргенін көрген емеспін. Жады өте берік еді. Бейне бір анықтама бюросы сияқты еді. Қаншама автобустардың нөмірі мен маршруттарын сұрасам болды, жатқа айтатын. Бұдан үш төрт жыл бұрын, бірер рет қана телефон шалған адамның телефон нөмірін ойланбастан айтып беретін. Шетелдің болсын, өзіміздің болсын, жазушылар шығармашылығындағы өзіне ұнаған абзацтарды түйдек түйдегімен соғатын. Бірақ ол қабілетін көрсетіп, білгішсініп көзге түсе бермейін дейтін болуы керек, кез келген жерге киліктіре бермейтін. Орайы мен оңтайы келгенде ғана айтатын.

Бұл жерде тағы да айтпауға болмайтын нәрсе, Сайлаубектің кітапханасы дер едім. Сайлаубектің кітапханасы мен білетін кітапханалардың ішіндегі бай кітапханалардың бірі. Тағы да бір текті емес, әр текті: музыка, өнер, филасофия, архитектура, тарих, әдебиет боса болмасын, әйтеуір бәрі қамтылған. Сайлаубектің дүниетануының кеңдігі содан болса керек. Ол ғұмыр бойы кітап жинап өтті.

Кітапханасын кез келген адамға көрсетпек түгілі, табалдырығынан аттатпайтын. Тіпті, балаларының өзіне рұхсатты сирек беретін. Ал, бірақ маған келгенде кең жайлау еді. Маңғыстаудан келген сайын, кітапханасында жататынмын. Көңілі жақын біреулер керек кітабын таба алмай, ақырында Сайлаубекке кеп Сенде ол кітап бар ғой, шамалы уақытқа бере тұршы, қарап шыққан бойда кері қайтарып берем, деп қиылып сұрап қоймаса, кітапты берсе де, қолхат жаздырып алып қана беретін. Бірде оның осы мінезін айтып күліп отырғанбыз. Ойбай, Темке ау, несіне күлесіз, ондай қолхатты сіз де жазғансыз дегені. Қой, Сайлаубек, мен сенен ешқандай кітап алған емеспін дедім. Бұдан жиырма бес жыл бұрын француз ақыны Аполлинерді алғансыз, қолхатыңыз үйде тұр, сенбесеңіз ертең әкеп көрсетейін деді. Ертеңіне әбден сарғайып кеткен бір қағазды әкеп тұр. Міне қолхатыңыз. Бүктеуін жазып ашып қарасам, шынында да, менің қолхатым. Түу, саған дауа жоқ екен дедім..

Сайлаубек туралы айта берсем, сөз көп. Құбылып түрған бұл өмірде қуансам да, ренжісем де алдымен көз алдыма Сайлаубек келеді. Ондайда сырлас та мұңдас досымды аңсап, жападан жалғыз қалғандай боп, іштей мүжіліп, іштей егіліп, үн- түнсіз отырып қалам. Қимас асыл досым ай, орның бөлек екен ғой...

ЖҰЛДЫЗЫНАН ЖАҢЫЛМАҒАН АҚЫН

Туған жердің қар, мұзы,

Аязыңмен жуындыр.

Туған жердің бал қызы,

Бұрымыңмен буындыр.

Туған жердің бұлағы,

Толқыныңмен ат мені.

Туған жердің жыланы,

Шырылдатып шақ мені.

Туған жердің шеңгелі,

Тырна аямай бетімді.

Туған жердің ермені,

Аузыма құй өтімді.

Туған жердің доңызы,

Қан жоса қып жарып кет.

Туған жердің қоңызы,

Домалатып алып кет.

Туған жердің қасқыры,

Кемір, ақын сүйегін.

Туған жердің тас, құмы,

Сені осылай сүйемін, –

дейді арқалы ақын Жәркен Бөдешұлы. Бұл өлең, сөз жоқ, ақылы кем аусар, немесе “тіпәй, кәпір” дегізетін әумесер болмаса, елім деп еміреніп, жерім деп тебірене алатын кім-кімнің де алпыс екі тамырын тарпаңның қыл құйрығынан ескен шылбырдай шиыршық аттырып, шыңнан құлаған тау суындай бұлқан-талқан еткізіп жібере алатын өлең. Бұл өлең – жаныңның мүлгіп кеткен алыс бір түкпірінде астаң-кестең дауыл тұрғызып, санаңның қалғып кеткен қиян бір қатпарында алай-дүлей бұрқақ соқтырып, жүрегіңнің ең бір сезімтал, ең бір сергек алқабында алапат сілкініс тудыратын өлең. Мұндай өлең, әдетте ыстық ықылас, ынтық көңіл, аста төк аңсар сезіммен бірге, туған жерге деген ұлы махаббаттан туады. Ұлы махаббаттан! Мен осы өлеңнен Махамбеттің “Ау, қызғыш құс, қызғыш құс, ел қорыған мен едім, мен де айрылдым елімнен, көл қорыған сен едің, сен де айрылдың көліңнен, Аспанда ұшқан қызғыш құс, сені көлден айырған, лашын құстың тепкіні, мені елден айырған, хан Жәңгірдің екпіні” деп қайтара соғып, қайырыла сөйлейтін, ғасырлар астынан естілетін “Қызғыш құсының” қанатының суылын; Мағжанның “Сағымы сайран құрады, бораны ұлып тұрады, Қыс – ақ кебін, Жаз – сары. Орманы жоқ, шуы жоқ,Тауы да жоқ, суы жоқ, Мәңгі өлік сахарасы. Сарыарқа деген жерім бар, неге екенін білмеймін – Сол Арқамды сүйемін” деп туған жері үшін ет-жүрегі елжіреп, сүйегі үгітіліп тұрған “Сүйемін” өлеңінің оттай ыстық лебі мен демін, Төлеген Айбергеновтің “Аруана жаудың қолына түссе ботасын шайнап өлтіріп. Қаралы мойнын қайтадан артқа бұрмастай халге келтіріп, жеріне тартып отырады екен, моншақтап жасы боздаумен, омырауын жасқа толтырып” деген әрі қайсар, әрі қасіретті жолдарындағы ерек екпінді ағысты сезгендей боласың. Өйткені бұл өлең – оқыған сайын өзегіңде лапылдаған өрт тудырып, жан-жүрегіңнің астаң-кестеңін шығаратын жоғарыда келтірген даңқты өлеңдермен тағдырлас, тамырлас өлең. Түк те асырып айтып отырған жоқпыз. Дәл солай! Тағдыр талайымы таңқы, түсінігі тайыз біреулер миығынан мырс етіп Жәркеннің өлеңін ұлы тұлғалардың атақты өлеңдерімен тағдырлас, тамырлас деуі қалай болар екен деп күмән-күдікпен қарап, шәк келтіруі әбден мүмкін. Ондай жандарға Жәркеннің өлеңін тағы бір оқыңыз, қайта-қайта оқыңыз дер едік. Оның үстіне Жәркен бір өлеңінде “Мен ақын емспін, Тағдырым – ақын” дейді. Яғни, мұндай өлеңді жазу үшін Жәркеннің басынан өткен тағдыр сенің де басыңнан өтуі керек. Ең алдымен, бұл өлеңді Тағдыр туындысы деп қараған жөн. Тар жол тайғақ кешулі, тауқыметті ол Тағдырға сәлден кейін тағы да бір оралып соға жатармыз... Сондықтан ақынның туған жерге деген сағынышы мен сүйіспеншілігігін әлі де аша түсетін бірер жырларын одан әрі оқып көрейікші.

Туған жерден кеткелі

Сағынышым көп менің.

Айға қарап ұлыған

Мен бір жалғыз көкбөрі.

Айға қарап ұлысам –

Ай сарғайып батады.

Күнге қарап ұлысам –

Күн сарғайып батады.

Таңға қарап ұлысам –

Таң сарғайып атады.

Тауға қарап ұлысам –

Тас сарғайып қалады.

Суға қарап ұлысам –

Су сарғайып ағады.

Сарғайтпайтын заман жоқ,

Адам аз да, арам көп,

Ұрлығы көп заманда

Ұлымасқа амал жоқ.

Жаны да, жүрегі де, жыры да, сыры да, мұңы да – бүкіл ішкі дүние, болмыс-бітімі түгелімен туған жерге деген сағыныштан күзгі жапырақтай боп сарғайып , шемен боп қатқан шерін ақтарып, көбесі сөгілмей көк мұз боп қатып қалған қасіретін еріту үшін алып кеңістікке шығып қасқыр боп ұлыған ақын көзіне мына дүниенің бәрі сарғайып көрінеді. Ақын сағынышынан ай да сарғайып кеткен, күн де сарғайып кеткен, тау мен тас та... сарғайып кеткен.

Бейне бір ақын бойын кернеп бара жатқан сағыныштың сары жалқыны ақтарыла төгіліп бәрін де сарғайтып жібергендей. Сағыныштың сол бір сары жалқынды жалыны барша дүниені шарпи жалап күйдіріп бара жатқандай. Онсыз да осылай күйдіріп, өртеп бара жатқан сағынышы қыспаққа түсіп, қысастық көрген кезінде, айналаңды ұрлық пен қорлық, зорлық пен зомбылық торлап алған сәтте бұрынғыдан да күшейіп, бұрынғыдан да артып, ақырында дертке айналып кетері сөзсіз ғой. Мұндайда айтылар сөз де жетпей, ақын байғұс қасқыр боп ұлымай қайтсін. Ондай сәтте ол:

Бірде сөзім – шырын бал,

Бірде сөзім – қан жылым.

Көп қарадым қабаққа,

Аз қосылдым санатқа.

Бір көзімнен сор ағар,

Бір көзімнен қан ақса.

Тұла бойым сыз, қайғы,

Салқын жүрек қызбайды.

Бір бүйірім жылыса,

Бір бүйірім мұздайды.

Бұл жапа шеккен жанның шырылы ғана емес, жат жұрттың иелігіндегі алыста қалған туған жерін аңсаған әрі қапалы, әрі налалы жүректің ұлуы! Былай жүрсең шөңге, былай жүрсең шоқ басып, бірде отқа кіріп, бірде суға түсіп аласапыран күй кешкен ақын жаны соншама неге дегбірсіз?! Неге, ең болмаса, бір мезет, бір сәт байыз тауып дамыл етпейді. Неге? Сол кезде саған ол:

Ана жақта Анам бар,

Мына жақта балам бар.

Мен Анама алаңдап,

Анам маған алаңдар, –

деп өзегін өртеп, кеудесін керіп бара жатқан күйініш-күйзелісін ақтарып салады. Ақын тағдыры лапылдап жанып жатқан екі оттың ортасында қалған.

Енді міне мақаламыздың бас жағында айтқан ақынның тауқыметті тағдырынан аз-маз хабар бермек болған уәдеміздің үдесінен шығатын сәт те келген сияқты.

Жәркен Бөдешұлы өзінің ең ыстық, ең аялы, ең қимас туған жерін тастап 1969 жылдың сәуір айында Жоңғар Алатауының “арқар аспас қиын асуын” асып, Атажұртты бетке алып арғы беттен бергі бетке қашып шыққан ғой. Ат құлағы көрінбейтін ақ түтек боранға тап болған олардың көрген азабы адам айтқысыз. Бірде қалың қарға қамалып, бірде аш бөрілердің талауына түсе жаздап, әбден арып-ашып, итсілікпелері шығып жүріп, әйтеуір, шекараға ілігеді-ау. Бірақ олардың шекарадан өткеннен соң да көрген құқайлары аз болмайды. Жәркеннің өзін сөйлетіп көрейікші: “Шекарадан өтпей жатып-ақ тергеушім сол кездегі Совет өкіметінің басшының атына қаратып осы елден баспана сұрап өтініш жазып беруді талап етті.Мен қуана-қуана өтініш жаздым. Қара сөзбен емес, өлең сөзбен жаздым, есімде қалғаны мынау:

Кері қайтара көрмеңіз!

Кері қайтара көрмеңіз!

Тілегім осы сіздей көсемге

Өлсем өлейін осы елде.

Өлейін түрмеңде,

Өлейін көшеңде.

Өлейін атажұртым – Қазақстанда.

Өлейін,

Өлмесем осы топыраққа

Дән болып өнейін.

Бұл тілегімді қабыл етсеңіз,

Патша ағзам,

Не айтсаңыз да көнейін!

Не айтсаңыз да көнейін!

Арада үш күн өткен соң мұрты қияқтай бір қазақ офицер қасыма келіп отырып әлгі өлеңді жолма- жол орысшалады. Бұл менің бөтен тілге тұңғыш аударылуым еді” дейді.

Өлейін түрмеңде,

Өлейін көшеңде!

Атажұрт үшін өзін құрбандыққа шалып, басын азап пен тозаққа салуға бар не деген жанкешті жан айқайы бұл! Апыр-ай, атажұрт дегеніңіз “жыланының шырылдатып шаққанына” да құмбыл болып, тіпті содан рахат табуға да дайын туған жерден де қастерлі, туған жерден де қасиетті екен ғой. Өйткені ол тарихтың қатпар-қатпарларынан тамыр тартып сені қоректендіріп, бойыңа қуат, ойыңа суат беріп тұрған асыл діңгегің ғой. Мұндай халді тек өз басынан өткізген тағдырлы жан ғана сезіне алса керек. Бәлкім, біз айта беретін патриотизіміңіз де, біз қайталай беретін ұлттық рухыңыз да осындай қуатты сезімдерден бастау алғанда ғана қайырлы болатын шығар-ау.

Атажұрт үшін туған жердің бауыры сая, сауыры салқын, бір жағы жақпар- жақпар жартасты биік, бір жағы ұлы кеңістікпен ұласып жатқан құнары асыл туған жерін де, құшағы ыстық туған елін де, алақанына сап аялап өсірген әкесі мен шешесін де, іні-қарандастарын да қиып кеткен ақын жанында күн сайын, сәт сайын жүріп жататын арпалыс – жауыңа да тілемейтін алапат арпалыс болса керек...

... Міне, ақын жиырма екі жылдан кейін балаларын ертіп туған жердің қасиетті топырағын басты. Әке-шеше баяғыда о дүниелік болған. Іні-қарындастарының да бірі болса бірі жоқ. Өмірден өткен ең жақын, ең асыл жақын- жуықтарына бір уыс топырақ сала алмаған ақынның жан-жүрегін өкініштің күйігі өртеп, көкірегін күйзелістің отты жасыны қақ айырып тұр...

Өкініштен өзегі өрт-жалын боп тұрса да, әйтеуір тәңір жарылқап туған жеріне оралды ғой. Тәуба! Шүкір! Туған жердің майда самалы желпіп, ыстық күні аймалап, топырағы майдай жағып ақынның қамыққан шерлі көңілін елжіретіп, тоң болып торыққан жанын ерітіп жібергендей болды. Аз күнде-ақ көңіл көтерілді, жан жадырады. Ең бастысы , туған жердің дидар келбетіне қарап өзінің алыста қалған балалық шағымен қауышты. Балдай тәтті балалық шағымен қауышқан жазған ақында не ес қалсын?! Бірде құстай ұшып, бірде құйындай жүйткіп тартты да жөнелді!

Қараған, бұтаның түбінен,

Ұйқысы қанып түнімен

Ойнап шыққан қояндай

Орғып-орғып жүгірем.

Орғыған сайын алқындым.

Алқынған сайын шарқ ұрдым.

Соңымнан қалмай жүгірген

Тасбұлақ,

Өзен,

Самалды

Болдыртып артқа қалдырдым.

Ойдан қырға орғыдым.

Қырдан нуға орғыдым.

Нудан суға орғыдым.

Табанға қатты батса да

Орғыдым таудан тасқа да...

Қаншама жылдардан кейін туған жерімен табысып, оның мамықтай жұмсақ құшағына күмп беріп, ауасын құшырлана жұтып, суын мейірлене ішкен ақын жаны бәрі бір алаң, бәрі бір мазасыз. Жанының бір жағы Атажұрт, бір жағы Туған жер. Содан да ол “Құдайым шырылдаттың аямай- ақ, екі оттың ортасына тастадың да”, – деп налиды. Бұл ақынның мәңгілік тағдыры. Өйткені ол тіпті ертеректе-ақ “шекара жүрегімді бөлді екіге, анамның құрсағында жатқан шақта-ақ” деген болатын. Күрделі тағдыр! Содан ба екен, Жәркен ақын кілең екі айырылып, қақ бөлініп сөйлеумен келеді.

Тауға шықсам – ұлармын, шөлге түссем – құланмын.

Ұлар құсап тау жайлап, құлан құсап мойнымды

Тарғыл құмға бұрармын.

Екі жарылу, екі бөліну. Бір теріскейге, бір түстікке қарап, бір шығысқа, бір батысқа қарап екі дай күн кешкен ақынның ішкі әлемі алай-дүлей. Түп тамырын іздеп келген ақынның кіндік қаны тамған туған мекенді қия қоюы да қиын. Сана-сезімі, ақыл-есі, қай кезде де жол айрығында тұрғандай қақ айырылады да тұрады. Ақын туған жерінен қай бір жетіскеннен ауды дейсің?! Ол жердің түптің-түбінде айдаһар құлқынды алып елге жұтылып кете ме деген қауіп оған амалсыз ата тек, атажұртты іздетті ғой.

Туған жерім Жайыр тау,

Екі өркешті айыр тау.

Айыр таудан сұм тағдыр

Тірідей мені айырды-ау,

Тірідей мені айырды-ау!, –

деп күйзеле тұра, ол туған жердің күні ертең-ақ жат ел, жат жұрт боп кетерін бүкіл болмыс-бітімімен, бүкіл тамыр-талшығымен сезіне білді. Ақырында

Жоңғария ойпатынан – өлі құм,

Сарыарқаға дейін жортқан бөрімін.

Төртқұбылалы тұрған темір құрсауда

Анау Шығыс Түркістанда тусам да

Ата жұртқа жетті менің өмірім... –

деп іштегі шемен боп қатқан шерін алғаусыз ақтарып өксігі мен солығын басады.

Шындығын айту керек, елім, жұртым деп өліп-өшіп келген ақынды Атажұрт емешегі үзіле еміреніп, құшағын құшырлана ашып қарсы ала қойған жоқ. Талай-талай топсасы берік емен есіктерді күзеттіріп, талай-талай қатал босағаларға телміртіп қойды. Қойын бақтырып, қотанын күзеттірді. Сандалтты. Сергелдеңге салды. Ол бәріне төзіп бақты. Өйткені ақын мақаламыздың бас жағында айтып өткендей атажұрттың “түрмесінде өлуге” де, “көшесінде өлуге” де құмбыл болатын. Аңсап келген ағайыннан не естімеді дейсің?

Жалғанда жаман бар ма бөлінгеннен,

Бөлінген емес екен өлімнен кем.

“Жансыз” – деп

“Қос жүрек”, – деп,

“Ауған ел”, – деп

Естіген сөзім аз ба көрінгеннен, –

деп қамығып, торыққан сәттері аз болмапты. Бірақ ол бейәдеп, былапыт жандардың ондай-ондай оспадар сөздеріне налыса да, жасыған жоқ. Қайта шыңдалып, ширыға түсті. Шамырқанса да шарт сынған жоқ! Қайралып, қайраттанып кетті.

Ол бүгінде туған жердің тау-тасын, өзен-көлін, жайлауы мен құмын, аязы мен аптабын, қысы мен жазын, күзі мен көктемін, құсы мен аңын, гүлі мен тамшысына дейін қалдырмай, жұрегін қақтап сауғандай етіп жырлаудан бір танбай келеді.

Жәркен Бөдешұлы бүгінгі қазақ поэзиясындағы ең белсенді, ең белді, шоқтығы биік, орыны берік саусақпен санап аларлықтай санаттағы ақындарымыздың бірі.

Мен мақаламда Жәркеннің, айтқызбай-ақ, өздеріңіз байқап отырғандай, қырық қырының бір қырына ғана тоқталдым. Тағдырлы қырына!

Ол бірде:

Жер көгерді,

Мен қашан көгеремін,

Көгермей ішімде өлді көп өлеңім.

Қарақұмның семіртіп сексеуілін,

Қара нөсер жаудырсам деген едім.

Сыңсыған нуға айналып төңірегім,

Гүлдерді тозаңдатып көбелегім,

Араларым мұртына май жалатып,

Масаларым мертіксе қанға батып,

Ойлағаным болса осы не дер едім?!

Ауырмай, сырқамай- ақ өлер едім, –

деп бәріміздің көкейімізде жүрген тілегімізді алғаусыз ақтарып-ақ салған екен. Тілегі қабыл болғай!

Жәркеннің бір өлеңінде “жұлдызымнан жаңылған жоқпын” деген жолдар бар. Шынында да ол жұлдызынан жаңылмаған ақын!

ТАУЫ ШАҒЫЛЫП, ТАУАНЫ ҚАЙТҚАНДАР

Менің ойымша, есімі қалың жұртшылыққа кеңінен танымал Қуандық Түменбай қазіргі қазақ жазушыларының ішіндегі ең өнімді жазушы. Ол тіпті қолындағы қаламы бірде- бір суалып, алдындағы қағаздары бірде бір құрғап көрмеген менің қадірлі құрдастарым,үлкен талант иелері Тынымбай Нұрмағамбетов пен Мархабат Байғұтовтан да өнімді. Қаптап шығып жатқан газет- журналдардың беттерінен бір түспейді. Яғни ол өнімді ғана емес, өтімді де.

Әрине, көп жазу үшін көп жазуға болмайды. Олай етті ме, онда ол жазушы көпірме көбік сөздер мен дәні жоқ кебек сөздерге ұрынар еді. Бірақ әркімнің талант табиғаты әрқилы ғой. Бір жазушылар бар оқырманын ұзақ күттіріп, аңсатып барып анда- санда бір көрінеді. Тағы да қалай көрінеді дейсің?! Қаталаған аңқаңды басып, мейіріңді қандырып, тіліңді жұтып қоярдай тамсантып көрінеді. Дей тұрғанмен, сараң жазушының бәрі сарабдал жазушы емес қой. Ұзақ жылдар бойы өзін өзі қазыққа байлап сарсылып жұмыс істеген кей жазушының шығармасын оқып отырып, ішінен іліп аларлық ештеңе таба алмай, босқа сарп болған уақытты аяп қапа боласың.

Сондықтан біреуді көп жазады деп күстәнәлауға да, енді біреуді сараң жазады деп әспеттеуге де болмайды. Өйткені көп жазады, сараң жазады деген ұғымдардың бәрі—шартты ұғымдар.

Мәселен, жұрттың бәрі біледі, Төлен Әбдіков сараң жазушы. Оның пәленбай жыл бұрын жазылған шығармасынан кейін, келесі шығармасын күте- күте көзің талып, ішегің үзілердей болады. Әбден күдер үзе бастағанда жұрттың бәрін жалт қаратқан, құбылыс деуге лайықты тосын бір шығарманы ұсына қояды. Қазақ әдебиетінің алтын қорына баяғыда енген сүйекті- сүйекті бірқатар шығармалар берген, енді прозадан қол үзгендей боп, драматургия жанрына мүлдем ауысып алған Дулат Исабековті алыңыз. Жанр ауыстырып жаңа қырынан көріне бастады. Соның арқасында өз бидайына өзі қуырылып, бұйығы боп келген қазақ драматургиясы шетел сахналарына қайта- қайта шыға бастады.

Сондай- ақ бір шығармадан кейін бір шығарма беріп келген, енді үзақ күттіріп қойған Оразбек Сәрсенбаев, Марал Сқақбаев, Әнес Сараев, Софы Сматаев, Бексұлтан Нұржекеев, Қадірбек Сегізбаев, Қажығали Мұхамбетқалиев, Смағұл Елубаев және басқалар күні ертең- ақ құлжаның асығындай салмақты дүниелер бермесіне кім кепіл?

Мұның бәрін біз сол талант табиғатынан шығарып әдейі айтып отырмыз. Бұл ретте әлемдік әдебиеттен мысал іздеп тінтіп кетсек, мүлде шығандап ұзап кетер едік.

Ең басты байлам—шығарма қалай жазылған , автор не айтпақ болған, көркемдік болмыс-бітімі қай деңгейде, көтерген тақырыбын қалай меңгерген, қолданған әдісі мен тәсілі өзін-өзі ақтап тұр ма, өрісі қалай, өресі ше? Міне, осы, және басқа да көкейкесті сұрақтарға жауап бере алатын шығарма ғана—нағыз шығарма. Ол шұғыл түрде шапшаң жазылып бітті ме, жоқ әлде ұзақ жылдар бойы жазылды ма, онда жұрттың шаруасы жоқ. Сондықтан, мен өз басым, шапшаң жазатын адамдардың бәрінен дүмбілез дүниелер, бір қайнауы ішінде немесе иі қанбаған шығармалар шығады, ал сараң жазатын жазушылардың бәрі дерлік әр сөзін қадағалап бағып отырған керемет стилист, ғажап сұңғыла болады дегенге оншалықты ден қоя бермеймін. Сараң жазатын адамдардан да көп- көп кемшілік тұстар кетуі әбден мүмкін. Тіпті қайта- қайта қарап, қайта- қайта қағып-сілкетін кей шығарма табиғи болмысынан, қан- сөлінен айырылып қалуы әбден мүмкін...

Енді өзіміздің сөз еткелі отырған объектімізге қайта оралайық.

Ең алдымен айтарымыз, Қуандық Түменбай—бүгінгі қоғаммен қоян- қолтық араласып, бүгінгі уақыт тынысымен бірге дем алып, бүгінгі заман құбылыстарын зер сала зерттеп жүрген жазушы.

Мен бұл мақаламда оның қаламы мен қағазынан шыққан барлық дүниелеріне тоқталып жатпаймын. Ол мүмкін де емес. Олай етсем, мақаламыз қайыру бермейтін ұзақ әңгімеге ұласып кетер еді. Сондықтан мен оның, соңғы жылдары, яғни тәуелсіздік жылдары жазылған, өзімнің табиғатыма да, жаныма да жақын, ең бастысы, шығармашылықта алған бағыт- бағдары мен ұстанымын анық көрсетіп беретін екі- үш хикаятына ғана тоқталмақпын.

Қуандық Түменбайдың “Түрмедегі торғай” деп аталатын етек- жеңі дөңгеленген ып-ықшам хикаяты аярлық пен опасыздықтың, өтірік пен жаланың адалдықты қалай қорлап, имандылықты қалай аяқ асты еткенін қарастырған шынайы шығарма.

Оқиға ауруханада өрбиді. Нейрохирург Есенбай Қойбағарұлы ауру Барболсын Әйтшуовтың миындағы қатерлі ісікті соңғы рет компьютермен ақи- тақи тексеруден өткізіп болғаннан кейін, онымен бетпе- бет жеке отырып, күні ертең болатын операция алдында сәл де болса көңілі көтерілсін деп емен- жарқын әңгімелесіп, қысылтаяң мына заманда ауруханада, әдеттегідей, дәрінің қат боп тұрғанын, бірақ меңгерушіден қоярда қоймай жүріп екі құты дәріні сұрап алғанын, қалған екі құты дәріні өзінің сатып алуы керектігін, тағы да басқа дәрігерлік ескертпелерін айтып шығарып салады. Сонан кейін аса жауапты да қатерлі операция алдында дұрыстап демалу үшін, жақында ғана үйленген келіншегіне телефон соғып үйіне қайтады. Қаперінде басқа ештеңе жоқ.

Бірақ бұл дүниеде жақсылығыңнан да сұмдық бір жамандық іздеп, адал ниетіңнен де бәлелік пен арамдық көретін, айнала тіршіліктің бәріне күмәнмен қарап, күдікпен үңілетін жаны күйкі адамдар бар ғой. Әйтшуов те дәл сондай сұмпайы сілімтік боп шықты. Есенбай оның сондай жан екенін қайдан білсін.

Сонымен ертеңіне ол, әдеттегідей, жұмысына ертерек келіп, ақ желеңін енді ғана іле бергенде бөлмесіне өз- өзінен бүрісіп, мойнын ішіне тыққан сырқат Әйтшуов кіріп келсін. Екі сағаттан кейін басталатын операцияға ештеңеге көңіл бөлмей, асықпай өзін-өзі дайындаудың орнына бұл неғып жүр деп Есенбай ойланғанша, Әйтшуов “мен дәрі іздеп таба алмаймын. Ақысын берсем, бәлкім, өзіңіз тауып берерсіз” деп рецепт қағазы мен 500 теңгені үстел үстіне қойып, екі иығы қушиып, арқасы дөңкиіп есіктен шыға береді. Бәленің бәрі дәл осы жерден басталады. Милиция формасын киген екі жігіт кіріп келеді де «Қозғалмаңыз!” деп әй- шайға қаратпай, жаңа ғана салған қалтасындағы 500 теңгені суырып алады... Сонымен пара алды деген жаламен Есенбай Қойбағарұлы, қолы кісенге түсіп ұсталып кете барады...

Сөйтсе (кейіннен білді!) , екі сағаттан кейін басына операция жасалатын сырқат Әйтшуов мұны нағыз алаяқтың өзі деп ойлаған екен. Яғни оның ойынша , рецепт әйтеуір көз алдау үшін жазыла салған, қоймадағы бар, бұған тиісті екі құты дәріні өздері қымқырып қалып, кейіннен әжеттеріне жаратпақ. Осының алдын кесу үшін, ол айғақ ретінде 500 теңгені дәрігердің қолына салған.Міне, осы бір арам ойға әбден арбалған ол шұғыл түрде тиісті орынға хабарлаған ғой. Осы бір қаскөй ойдың торына әбден шырмалған ол басындағы қатерлі ісікке жасалынатын операцияны да тәрк еткен.

Сонымен нейрохирург Есенбай Қойбағарұлы ажалдан арашалап қалмақ болған өз клиентінің көрсетуімен түрмеге қамалды. Жазықсыз. Жаламен. Бірақ енді ол өзінің таза, адал екенін қалай дәлелдемек?! Жарайды, мұның бәрін аурухана меңгерушісі Анастасия Федоровна, одан қала берді ұжымдағы қызметтес әріптестері жақсы біледі, солар араша тіседі- ақ дейік. Бірақ оларға тексеруші сене қояр ма?! Ендігі арғы тіршілігі не болмақ? Құдай- ау, үйленгеніне де бір- ақ апта болған еді. Ол қосағының бетіне енді қалай қарамақ? Дос- жарандарына, таныс- білістеріне не демек? Әйтеуір жан- жағын анталап қамаған сұрақтар.

Бірақ жазушы өз кейіпкерін жанын жеген осы сұрақтарға біржола талатып, оны отқа да, суға салып абдырап асып- сасқан шыжбалаң күйгелектікке де, өзегін өртеген күйінішке де түсірмейді. Қанша қиналса да, оған сабырын серік еткізеді. Айнала тіршілікке байыппен, байсалмен қараудан айырмайды.

Тергеуші келіп жауаптасқанда да сол пайымды байып, сол парасатты байсал. Жауабы—нық, дәйегі– берік. Бірақ оған қарап жатқан, мәселенің түбіне үңілетін, сөз төркінін ұғайын деген тергеуші жоқ. Тап бір Есенбайда жеті атасының құны кеткендей, әп, бәлем, қолыма түстің бе дегендей, алақанын ысқылап құшырлана шүйлігеді. Ол үшін алдында отырған адам—адам емес, әйтеуір кеудесінде жаны бар сұлба! Адам өмірі, адам тағдыры деген ол үшін пішту. Оны қалай бүгем, қалай ием, қалай бұраймын десе де өз еркінде. Сондықтан да оның дауысы– өктем. Сондықтан да оның қимылы—озбыр. Сондықтан да айтқан сөзі жетіп, атқан оғы өтіп тұр. Сондықтан да ол Есенбайдың өзін де көзге ілмейді, сөзін құлаққа қыстырмайды. Ол үшін адамды жерден ап, жерге сап қорлаудан, алқымынан ап қысып, аяққа сап таптаудан өткен рахат пен ләззат жоқ. Ол үшін адамды құлдай кемсітіп, құрдай жорғалатып қойғаннан өткен мақсат- мүдде болмаса керек.

Мейлі, ол жоғары немесе төмен болсын, бәрі бір, біздегі билік табиғаты осындай. Ол үшін адамды жаншып- жәбірлеулен өткен ірілік жоқ. Оның алдында адам деп аталатын мақұлығыңыз қаншалықты тапталып қорланса, ол соншалықты тоғайып, соншалықты семіріп кетеді. Сол тергеуші ғана емес, бойы мен ойына өктемдік пен озбырлық, зорлық пен зомбылық кіргізіп алғандардың бәрі осындай.

Бойы мен ойына өктемдік пен озбырлық, зорлық пен зомбылық енгізіп алғандардың бәрі адамға үстемдік етсем деп ойлайды. Ондайлардың қай- қайсысы да жаншып жібергісі, таптап тастағысы келіп тұрады. Сенбесеңіз, дәл қазір айнала жайлаған тіршілікке бір сәтке көз салыңызшы. Сол мораль, сол психология. Қорланасың, мүсәпір күй кешесің. Қарап тұрып құйқаң шымырлайды, жаның түршігеді.

Нейрохирург Есенбай Қойбағарұлын тергеу астына алған тергеуші де осындай өктемдік дертіне шалдыққан жан. Ол Есенбайды қалаған уақытында шақырып алады да дәлел-дәйектен де, логикадан да жұрдай “тисе терекке, тимесе бұтаққа” саятын әйтеуір бір далбаса сұрақтар қояды да, жауабына құлақ та салмастан камерасына қайтарып жібереді. Оған қарсы тұруға Есенбай дәрменсіз. Онда енді екі көзін төбеге қадап келесі сұрақ-жауапты сарсылып күтуден басқа амал жоқ...

Тек жанына демеу болатыны... ұшып шығып, ұшып кеп терезенің маңдайшасына ұя сап жатқан құйтақандай торғай. Ол байғұс түрмені түрме деп ұқпайды. Ол үшін бұл жер ұя салатын, жұмыртқа төгетін, оны шайқап басып балапан өргізетін құтты мекен. Әне, қарашы, ол тағы да ұшып кеп тұмсығындағы бір шымшым балшықты ұясына қалап қойды... Тіршілік. Түрмедегі тіршілік. Осы бір құйтақандай тіршілік иесі оның көз алданышы. Көз алданышы ғана емес, үміті. Ол үміт барда Есенбай, қанша қиналса да, беті қайтып жасып, жүзі қайтып мұқалмақ емес. Апыр- ай, адам жаны неткен нәзік, неткен сезімтал. Кейде үзіліп кетердей боп дірілдеген тіндей нәзіктіктен де алапат қуат алып, басына төнген таудай пәледен де тайсалмай өжеттеніп, өршеленіп кетеді. Есенбай да түрмеге ұя салып жатқан сол бір торғайға қарап жатып тап осындай гәпті басынан кешірді. Пыр етіп ұшып кеп, пыр етіп ұшып кететін сол бір торғайдан жан дауасын тапты...

Есенбай, тіпті, қазақ тергеушінің алдында қазақша сөйлей алмай қор болады. Өзінің азаматтық құқын пайдалана алмай жапа шегеді. Өйткені о баста құрылған жүйе солай. Ол жүйенің өрмекші торы солай тоқылған. Ол торды қақ айырып бұзып шығардай шырпыдай да қауқары жоқ Есенбай дегенің кім болыпты?! Кімнің шікірасы! Қарсылассаң, сол тордың сілекей тіндеріне шырматылған шыбындай боп арбаң- арбаң еткен өрмекшілерге жем боп кетесің. Есенбай осыны ұқты. Оларға қанша түсіндіргісі келсе де, түсіндіре алмай әбден пүшайман болды.

Солай бола тұра, айдан астам уақыт түрмеде жатқан Есенбай қаншама жан қиналысы мен сана сарсаңына түссе де өзінің кісілік келбетін, адамдық кейпін жоғалтпады. Келесі бір тергеуде отырғанда тергеушіден өзіне опасыздық, тіпті зұлымдық жасаған Әйтшуовтың басындағы ісікке операция жасалды ма, жасалған жоқ па деп сұрайды. Жаны ашып сұрайды. Сөз жоқ, бұл Есенбайдың кісілік ірілігі. Имандылық ірілігі. Тағы бір мысал. Екі күндік демалыс күндерінде түрмедегі бір сырқатқа шұғыл түрде операция жасау керек болады да қапелімде хирург табылмай, түрме қызметкерлері Есенбайға қолқа салады. Есенбай ешқандай бұлданып жатпастан шын ықылас- ниетімен, бар ынты- шынтысымен операцияны сәтті аяқтап шығады. Бұл детальдар Есенбайдың кісілік келбетін бұрынғыдан да ажарландырып жіберген...

Ақыры Есенбай Қойбағарұлы ақталып шықты. Өйткені тағылған айыптың бәрі дәлелсіз, дәйексіз еді. Өйткені айғақтың бәрі Есенбай жағында болатын. Жазушының сот залынан далаға атып шыққан Есенбай “аулада қып- қызыл боп ұйыса өскен раушан гүліне қарай атылып барып, иіле ұзақ иіскеп, бір сәт бір уыс шөпті жұлып ап, аузына сап ашырқанбастан шайнай бастады” дегеніне де еріксіз сенесің. Бұл көріністе тек еркін өмір мен бостан тіршілікті аңсағандық қана емес, сонымен бірге өзегін оттай өртеп, ішін жалап бара жатқан күйіктің зәрдей ащы уытын қайтару да жатса керек.

Хикаят сәтті жолдармен аяқталыпты. Сондықтан біз де бұл хикаят туралы қорытынды әңгімемізді сол сөйлемдермен аяқтағанды жөн көрдік. “Жылт еткен қиялы енді торлы терезенің ар жағында ұя басып қалған торғайды ойлады... Түрме бұзыла қалса, біздің үйдің терезесінің маңдайшасына келіп қонақтайсың” деді әлі де өзіне өзі келе алмай күбірлеп тұрып, түрмені қалқа ғып алған тар жердегі серігін есіне ап. Сол сәт көкірегінен бір қараторғай пыр етіп ұшқандай жан дүниесі тосын дір етіп, өзіне бақырая қараған бір топ адамға қарай құшағын аша жүгірді.”

Қуандық Түменбайұлының келесі “Қой мен қойшы” хикаяты да сол бір дүниенің асты үстіне шығып, үсті астына түсіп кеткендей астаң- кестең уақыттағы асығыс- үсігістіктен парасат- пайымы мен сабырынан айырылып қалған тоқсаныншы жылдардың аласапыран кезеңіндегі ауыл адамының, дәлірек айтсақ қарапайым ғана қойшының иығына түскен ауыртпалыққа арналыпты. Аспан ашық, ай жарықта, бұрылып қарауға шама келтірмейтіндей қас пен көздің арасында, алдындағы бір отар қойдан айырылып қалса, оны ауыртпалық демей не дерсің?

Ия, бір күннің ішінде папка құшақтаған бір топ басшылар көктен түскендей сау ете түсті де, жердің құты, елдің ырысы дерліктей бір отар қойды айырбас деп, бартер деп Құмкөл жаққа айдайтын боп шешті... Сонымен не керек, қойшы байғұс қу таяғын қолына ұстап, бұтағы қырқылып, тамыры қиылған қу ағаштай айдалада, жападан жалғыз сопайып қала берді...

... Енді, міне, оның жол- жөнекей бір жерден, іштегі қыжыл мен ызаны басу үшін, ақ арақты қырлы стақанмен тартып- тартып жіберіп атымен үйіне келе жатқан беті. “Маңырап қалды- ау, маңырап қалды- ау момын мал. Құлағына өзі айшылық жерден танитын қара қойдың даусы естілді. Қошақан боп көзін ашқалы алдына сап айдаған малы еді, енді мүйізі шығып, құйрық байлағанда өзгелерге өз қолымен етке бергені өзегін өртеп барады... Артына бұрылып бір қарады. Дәл бір мүйізді қара тоқты ілесіп келе жатқандай елестеді... Қойшы артына тағы бір қарады. Сол тұқыл мүйізді, жүні тықыр қырқылып, құйрығы салақтаған қара тоқты елес боп артынан еріп келеді.” Ел аман, жұрт тынышта алдындағы қойынан айрылып қалған қойшының қазіргі халі осындай?! Құдай- ау, айырбасқа жанармай аламыз дейді. Онысын қайда құймақ? Ауылдағы қыбырлаған трактор мен машина біткеннің бәрі ұстағанның қолында, тістегеннің аузында кетпеп пе еді...

Енді ол үшін санасы санға , ойы онға бөлініп сансыраған сергелдең тіршілік басталды. Аспан асты, жер үсті қанша кең болса да сияр емес. Жұмыр басын тау мен тасқа соқса да бұл тіршіліктен жанына керек боларлықтай тұтқа, көңілі көншірліктей байыз таба алмастан әрі жатып, бері жатып, Алматыдағы үлкен ұлына барып қайтпақ боп пойызға шықты. Салып ұрып станцияға келсе билет жоқ. Сөйтсе, жұрт біткен ешқандай билетсіз-ақ жолсеріктермен жең ұшынан жалғасып міне береді екен. Бетімен кеткен дүние...

Бұл да ілінді- ау. Ілінгені бар болсын, ол орналасқан жолсеріктердің өздері жататын шағын купеге қой жетектеген бір жігіт кіріп келсін. Мұның не десе, бизнес дейді. Бизнесінің түрін! Қойды тірілей сатса, өлі еттен гөрі әлдеқайда қымбатқа өтетін көрінеді... Сонымен ол қоймен бірге пойызда бір түнеп Алматысына да келіп жетті- ау. Баласы күтіп алды. Үйге келді. Немересін иіскеп мауқын басты. Келіні алдында бәйек боп құрақ ұшып жүр.

Бірақ бәрібір қойшының жаны жай табар емес. Мына дүние мұны бейне бір керексіз зат сияқты қоқысқа лақтырып тастағандай. Бәрі бөгде, бәрі жат. Енді оның Алматыда да байыз таппай еліне қайтқысы келді... Ертеректе бәйбішесін ертіп келген Алматысы бүгінде мүлде басқа боп кеткен. Сол келісінде үй жанындағы баққа шыққаны, жастар жағы алқа- қотан отырып ап ән шырқап, дабұр- дұбыр әңгіме соғып, кәуәп пісіріп, ал кемпірі алма ағашынан қып- қызыл апортты үзіп алып “мынау жұмақтың өзі ғой” деп тамсанатыны көзден бұлбұл ұшқан. Бақ та, жасыл желек те жоқ. Олардың орнын сопайған- сопайған сұп- сұр үйлер басыпты.

Түбірімен отап тастау. Жаншып- таптау. Талан- тараж. Қай жаққа қараса да көретіні осы. Адам деген неткен тойымсыз. Неткен қанағатсыз. Араны ашылған үстіне ашылып, құныққан үстіне құнығып, жолындағысының бәрін бұрап сындырып, бұралақтап асап, құныға қылқытып, жалмап жұтып барады. Елді де, жерді де ойлап жатқан бірі жоқ. Ойлайтындары– бос қауғадай қаңғырлаған қарақан бастары. Міне, қарашы, күні кеше ғана, сол атаукересін ішкірлер, ауыл- аймақты тұттай жалаңаштап шешіндіріп алып еді, енді, міне, бір кездегі кең қолтық қаланы да абақтыдан бес бетер етіп қуықтай тарылтып қамап тастапты...

Баласы қоймаған соң өтіп жатқан айтысқа барып, көкірегін жегі құрттай кеміріп жатқан шері мен мұңын ақтарып салған ақынға риза боп қайтқандай болса да көңілі орнына түсіп көнши қоймады. Сергелдең өмір.

Қалаға келген ауыл адамының аңсары—базар. Ол енді мал көрмесе тұра алмайтын сіңісті әдетімен мал базарына тартсын. Барса, о, тоба, өз көзіне өзі сенсін бе, сенбесін бе, қарсы алдында пойыздағы купелес қойын ұстап өзімен бірге келген жігіт тұр. Қасында– қойын саудалаған бір әйел. Ақыры не керек, қойшы малды да, ең болмаса “бізде азық жоқ, сенде жазық жоқ” деп жөн- жоралғысымен бауыздауды да білмейтін орашалақ жандарға ызасы кеп өз өзінен әбден қапа болды. Қапа болды да, олар үшін емес, ғұмыр бойы өзіне серік болған, ешқандай кінәсі жоқ байғұс қойды, қолдарына жөндеп пышақ та ұстай алмайтын адамдарға қиналтпайын деп, қалған істің бәрін өзі тындырып, қойды өз қолымен бауыздап берді. Қойды өз қолымен бауыздап тұрып, қызығы да, шыжығы да көп болған өзінің бүкіл өмірін бауыздағандай болды. Сонымен күдері үзіліп, үміті қырқылғандай еді...

Қойшы базардан келген бойда шұғыл жиналып, ауылына қайтып кетті.

Қойшы бейнесі—сол бір ешқандай жүйесіз, ешқандай бағыт- бағдарсыз басталып, тіпті бағыт- бағдар болса да оның бәрі шикі, дүмбілез қалыпта жүргізіліп, ақырында сергелдең күйге түсіп қаңғып қалған мың- мыңдаған адамдардың жиынтық бейнесі. Әрине, ол сергелдең кезең өз- өзінен келе қойған жоқ. Тізеге басып, қолын қайырып, қабырғасын қаусатып, омыртқасын үзген әпербақан биліктің озбыр пәрменімен болды. Өйткені ол билік капитализм талаптарын желеу етіп, тіпті жалаулатып жүріп жаны ашымайтын, иманнан жұрдай, адамды бит құрлы да, ит құрлы да көрмейтін қатыгез қоғам орнатты. Ал оның зардабын қарапайым халық тартты. Жазушының бұл хикаятынан біздің ұққанымыз осы.

Біздің байқағанымыз, Қуандық Түменбай өз кейіпкерлерінің ішкі дүниесіндегі күйініш пен сүйінішті, нала мен өкінішті, қақтығыстар мен соқтығыстарды, күдік пен үмітті, сезім шарпылыстары мен ойлы толғаныстарды, ишаралы меңзеулер мен философиялық толғамдармен де, психологиялық сана ағымдармен де емес, құйылған қорғасындай салмақты детальдармен және шағын диалогтармен бергенді қалайды. Сол нақты детальдар мен шағын диалогтардан кейіпкердің бүкіл болмыс- бітімі, мінез- құлқы, пайым өресі мен парасат мөлшері анық көрінеді.

Сондай-ақ оның кейіпкерлері, қандай бір жағдайда да, отқа бір түсіп, суға екі түсіп, айқайға аттан қосып, бір анда жүгіріп, бір мұнда жүгіріп, өз өзінен өртеніп, күйініп шыжбалақтаудан да, жыртылған матадай дарылдап, от алған мотордай парылдап кететін даңғаза дарақылықтан да ада. Олардың бәрі дерлік өн бойында болып жатқан тартыс-талқысын, реніші мен күйзелісін, айналада өтіп жатқан ситуациялармен келісуі мен келіспеушілігін ішіне бүгіп ұстайтын, қандай ауыртпалық болса да қайыспай қарсы тұруға даяр, тіршіліктің ыстық- суығын көп көрген көңтерлі қарапайым жандар. Салиқалы сабыр иелері. Олар ешуқта да, “ойбай мына бір пәле келіп қалды” деп ала қанат сауысқандай шықылық қағып сұқақтап та, сұр жыландай басын қақшитып сумаңдап та кетпейді.

Оның “Депутат Аязби” хикаясындағы Аязби де осындай жан. Ол өзінің бүкіл ғұмырын—бақытын да, баянын да тек жерден іздеп, жерден тапқан адам. Агроном. Өмірі атыз бен арықтың, топырақ пен судың арасында өткен, осы уақытқа дейін табан ақы, маңдай терімен өз ырыздығын өзі теріп келеді. Анау бола қояйын, мынау бола қояйын деп бас қатырмапты. Мансап іздемепті. Лауазым қумапты.

Енді, міне, аяқ астынан астаң- кестең болды да, бүп- бүтін жерден бүлік басталып колхоз тарады. Әркім- әркімдер өздерінше ұжымдасып жеке- жеке отау тіге бастады. Біреулердің айтуымен Аязби де сол науқанның үйірілген иіріміне күмп берді.

Сол кезде алдындағы асқар таудай ағасы, айтқанын екі етпей орындататын Мылтықбай мұның қалыпты өмірін басқа арнаға салмақ боп киліксін. Ойы—Аязбиді депутат ету.

Аязби айықпас дерт—қояншық ауруымен ауырады. Ал ондай сырқаты бар адам депутаттыққа ұсынылмауға тиіс. Бірақ аудандық ішкі істер басқармасының бастығы, қолы ұзын Мылтықбай үшін ол мәселені шешу түк те емес. Денсаулығында ешқандай кінарат жоқ деген анықтаманы бір пәсте ала салады.

Сонымен не керек, өзінің де, шешесінің де қарсылығына қарамай, ел алдында еңбегімен де, кісілігімен де абыройлы, ешкімнің ала жібін аттамай адал өмір сүрген Аязби ағасы Мылтықбайдың пәрменімен депутаттық талас- тартысқа түсті де кетті. Қарсыласы—ақын. Ол да депутат болам деп ақ тер, көк тер боп жұр.

Бәсекенің аты—бәсеке. Бірақ Аязбидің ол ақыннан екі артықшылығы бар. Біріншіден, ол—осы жердің түлегі. Екіншіден, оның Мылтықбай ағасы бастаған сүйеушілері де, демеушілері де көп.

Алғашқыда, Аязби не үшін депутат болу керек екенін, басқа емес, мұны не үшін итермелей беретінін түсіне қоймайды. Ақырында, басынан бір шықпай алаңкөңіл қылған бұл сұрақты ағасына қойып тынады. Сөйтсе, осы әулеттен бір депутат шығу керек екен. Басқа дәлел де . дәйек те жоқ. Әрине, Аязбидің көп адамнан, оқып- тоқыған жағынан болсын, дүниетаным жағынан болсын шоқтығы әлдеқайда биік. Бірақ оның сол қасиеттерін дәлел етіп, соларды алға тартып отырған бір ағайынды көрмеді. Ел мен жер мүддесі үшін депутат болуың керек деген сөзді де естімеді. Мақсат біреу- ақ, ол—Мылтықбай мен соның айналасындағылардың “бізден де біреу шықсын” деген жалған намыс пен рушылдықтан туған бейшара ұстанымдарын тояттандыру. Аңғал Аязби сол бейшара ұстаным мен жалған намыстың құрбаны боп кеткенін қапелімде өзі де байқамай қалды. Енді бәрі де кеш. Ауыр маховик айналып кеткен. Енді оны тоқтатуға мінезі жұмсақ Аязбидің күш- қуаты да,дәрмені де жетпейді.

Ақыры сол ағайындарының күні- түні құлағын сарсылтып, біреулерінің аяқ- қолынан тартып сүйрелеуімен, енді біреулерінің ту сыртынан итермелеуімен, көңілі құлап тұрмаса да, Аязби депутат болып шыға келді. Осы процесс тұсында ол билікте отырғандардың өз мақсаттарына жету үшін ешқандай шімірікпестен тізеге салып опырып жіберетін озбырлықтарын да, жықпыл- жықпылы көп небір құйтырқы қулық- сұмдықтарын да өз көзімен көрді. Көрді де жаны шошып, жүрегі түршіккен оның қояншық ауруы қайта-қайта ұстап, талай рет талып та қалды...

Жан шошырлық ондай сөзді бәсекелесі ақын туралы айтқан ағасы Мылтықбайдың аузынан естіген. “Адалдар” партиясының атынан түскен әйгілі ақын бір кездесуде “Америкада алты жазушы бар, бізде де солай болсын дейді биліктегілер. Бұл—дұрыс емес. Бұл– әдебиетті тұқырту. Осы отырған бәріміз де әдебиетпен адам болдық емес пе? Тіпті анау тапаншасын сипалап отырған майор мырза да “Әліппемен” тілін сындырып, “Ана тілінен” өлең жаттап, мектеп бітіргенде әдебиеттен шығарма жазды. Әдебиетсіз өмір жоқ” деді. Бар айтқаны осы. Қанша қадалсаң да артық айтқан ештеңе жоқ. Бәрі рас. Бірақ Мылтықбайдың жанына осы сөз шаншудай қадалды. Өйткені ол әдебиеттен мүлде мақұрым жан ғой. Содан да ақынның бұл сөзі оған мысқыл мен кекесіннен бес бетер естілді. Шамына тиді. Ашуын келтірді. Көп ұзамай Мылтықбай ағасы түйіліп отырып Аязбиге “Анау “Адалмын” деп жүрген ақының кім өзі, қайдан шыққан дәу еді. Мені әдебиетті түсінбейді деп мысалға келтіретін кім өзі, әкеңнің... Өзі іше ме екен? Гәстиницада өлтіріп ішкізіп, бар абыройынан айырайық... Қойнына қатын сап... Осы жағын ойлаңдаршы”...

Міне, осы сөздерден- ақ өздерінің шамшыл тоятын басу үшін кім- кімді де обып жіберуден тайынбайтын, ар- ұятты аттап, ожданды өртеп, кісіліктің күлін көкке ұшырудан жүзі жанбайтын билік тізгінін ұстап отырғандардың бүкіл бет- пердесі ашылып отырған жоқ па?!

Сонымен Аязби ағасының көңіліне бір қарап, жандайшаптардың көңіліне екі қарап, ең сұмдығы , дені- қарны сау деген жалған анықтама ап депутаттықтың жайлы орнына барып жайғасты. Жайғасқаны бар болсын, өз көзімен көрген құйтырқы қулық- сұмдықтың бәрі оның жанына батты. Жүрегі лоблыды. Басы айналды. Сырқаты қозды...

Ақыры, мәжілістің алғашқы отырысының бірінде- ақ “басы шым ете түсті де”, қояншығы ұстап құлап қалды... Бірер күнде- ақ одан “депутаттық мандаты денсаулығына байланысты қайтарылып алынды”.

Әлдекімдердің жалған намысы мен рушылдығының қуыршағы боп кеткен есіл азамат осылайша қор болды...

Сонымен біз Қуандықтың үш хикаятына аз- кем тоқталып өттік. Үш хикаятта да әр түрлі ситуация, әр түрлі ортадағы қарапайым адамдардың өмір жолы суреттелген. Олар, тіршілік- тынысы бір- біріне мүлде ұқсамаса да, иманнан жұрдай, адамгершіліктен мақұрым қатыгез қоғамның илеуіне түсіп, ертеңі не болары белгісіз боп қалған, тауы шағылып, тауаны қайтқандар. Тағдырластар.

Түйіндеп айтарымыз, әдебиетімізде өндіре еңбек етіп келе жатқан тегеурінді талант иесі Қуандық Түменбайұлы дәл қазір кемел шағында. Яғни, одан күтеріміз әлі алда.

ӨЗЕГІНДЕ БАР ҚАЗАҚТЫҢ ЗАРЫ БАР

Шүкір, кейінгі кездері “қоғам бір формациядан екінші формацияғы өтер тұста әдебиетіміз не істерін білмей абыржып қалды”, “өтпелі кезең тұсында әдебиет тұйыққа тіреліп, дағдарысқа ұшырады” деген мұңы ауыр, уайымы қалың сөздер сирексіп, дүниеге келіп жатқан жаңа шығармалар туралы әңгімелер, жиі болмаса да, естіле бастады. Әрине, мен өз басым, кешеуілдеп болса да, сол өтпелі кезең тұсында да поэзия жанрының ешқандай да дағдарысқа ұшырамағанын, тұйыққа тіреліп қалмағанын сөзім жеткенше дәлелдеп баққам-ды. Көңіліме бір демеу болатыны, менің ол пікіріме ешкім де, жоқ олай емес деп қарсы дау айта қойған жоқ. Демек ақыл, ақылдан артық емес, көп адамның көкейінде де сол ой жүрсе керек.

Рас, асты-үстіне шығып, үсті астына түсіп жатқан аласапыран дүниемен әп дегеннен қоян-қолтық кеп шаппа-шұп ұстаса кететін поэзия сияқты емес, әдебиеттің қатепті қара нары боп саналатын проза жанры біршама уақыт дағдарып қалған-ды. Әр ай түгілі әр күні бір-бір жылнамаға татитын жылдар өтті. Дүниені дүрліктіріп жіберген құйынды дүбілістің ақ шаңы басылып, көзді де, көңілді де көлегейлеп, алды-артыңды бірдей тұмшалап, ертеңіңді болжатпай қойған қалың ақ тұман да сейіліп, жазушыларымыз сол бір қым-қуыт кезеңнің шым-шытырық оқиғаларын өн бойынан өткізіп, оны көңілінің көрігінде қыздырып, жан-жүрегінде қорытып, ой-санасы мен талғамының таразысына салып, сұрыптап, саралап сол өткен уақыттың кескін келбеті мен ажарын дүниеге алып келе бастағаны шындық.

Ондай кезеңде ақылын ішіне жасырған астарлы пікірдің де, тағаттан жұрдай ұстамсыз ұшқары пікірдің де айтыла беретіні заңды. “Дағдарысқа түсті”, “тоқырауға ұрынды” деген сөздерді сын жанры да аз естіген жоқ. Әлі де естіп жатыр. Тіпті кейде “сын өлді” деген қатал сөз де таңғы ауада мылтық атылғандай гүрс ете қалатыны бар. Бірақ, бағамдап қарасаңыз, “сын өлді” деген сөздің өзі де – сын ғой. Яғни, қанша жаназасын шығардым десең де, бәрі бір сынның өлмегені ғой.

Бұл жерде бір айта кететін мәселе, мен өз басым, өлең жазатын адам болғандықтан, ұзақ жылдардан бері, қазіргі қазақ поэзиясы, оның талантты өкілдері туралы сыни ой-пікірлерімді бірде бір үзген емеспін. Тағы да осылай жұмыс істеп жүрген жалғыз мен емес. Бәрі десем күпіршілік болар, ақын-жазушылардың бірқатары дәл осылай еңбек етіп жүр.

Бізде бір тас қамалдай қатып қалыптасып қалған жаман түсінік бар: әдеби туралы сөзді тек сыншы айту керек. Шынымды айтайын, мен кейбір сыншылардың еңбектерін (әрине, бәрін емес) мүлде бағаламаймын. Неге? Өйткені ол дүниелер, ең алдымен, көркемдіктен жұрдай. Таптауырын. Схема. Сылдыр сөз. Қатып қалған қасаң. Қасаңдығы сондай, оларды оқып отырып ең болмаса түйіні де жоқ кендір жіп жұтып немесе тоң боп қатып қалған кесек кеміріп отырғандай болам. Шабыттана алмайсың. Шарықтай алмайсың. Шалқи алмайсың. Хайуанаттар паркіндегі шарбақта қалғандай пұшайман, мүсәпір күй кешесің. Ал сын деген де әдебиеттің басқа жанрлары сияқты көркем дүние, көркем әлем ғой. Яғни, ең алдымен ол көркемдік талаптарға жауап беруге тиіс. Әрине, көркемдік талаптарға толығымен жауап беретін шығармалар жаза алатын сыншылар бар. Бірақ олар өте аз. Сондықтан мен кей ретте кендір жіп есіп, тоң кесек теріп кеткен қалың сыншылардан гөрі ақын-жазушылардың өздері жазған сыни ой-пікірлеріне көбірек ден қоям. Өйткені олардың ой-пікірлерінің бойында қан бар, жан бар. Тақырыпқа ендеп кіру бар. Қаламдас әріптесінің лабораториясының тыныс-тіршілігін, демі мен лебін көрсету бар. Кейбір “паспортты” сыншысымақтар сияқты шығарманың оқиғасын ғана айтып, тысын ғана шолып шығу емес, автордың айтар ойының астарын ашып тастайтыны бар. Осы барлардың бәрінен де бұрын ол мақалаларда көркемдік бар!

Тағы да бұл жерде айта кетер бір мәселе, әдебиетте шаш ал десе бас алатын әпербақан шолақ белсенділер ойлайтындай, сын деген кілең бір өлімші етіп дүрелеп сойып салу мен қорқыратып бауыздап тастаудан тұрмайды. Шолтаңдаған ол шолақ белсенділердің селебесі арқасы жауыр, кирелеңдеген көтерем хальтуршиктерге емес, ең алдымен, белі берік, сүбесі қалың, сауыры жалпақ жарамдыларымызды жайратып салады. Бейне бір олар сын жанрын қан сасыған қасапхана деп ұғатындай.

Бүгінгі таңда сын жанрында не жетпей жатыр дейтін болсақ, онда оған әлі күнге дейін барымызды базарлай алмай жатқанымыз жетпей жатыр дер ек. Яғни, қарымды, қабырғалы қаламгерлеріміз күні бүгінге дейін өздерінің тиісті бағаларын ала алмай жүр дер ек. Қайта қайдағы-жайдағы көлденең келіп киліккен көк аттылар кимелеп, олардың аяғының астынан ұшқан шаң, көп-көп көркемсөз шеберлерінің кескін-келбетін көлегейлеп көрсетпей барады дер ек.

Мұндай келеңсіз құбылысқа басқа ешкім емес, алдымен өзіміз кінәліміз. Несін жасырамыз, бір-бірімізге деген ниетіміз жұтаң, тілегіміз тапшы. Рас, өтпелі кезең тұсында әдебиетке келген жастар поэзиясы туралы “Алтынкөпірліктер” деп аталатын мақала жаздым. Одан бұрынырақта Тоқаш Бердияров, Өтежан Нұрғалиев, Сабырхан Асанов, Меңдекеш Сатыбалдиев,Сәкен Иманасов, Дүйсенбек Қанатбаев сияқты ағаларым жайында, сонан кейін қатарлас құрбылар мен қанаттас інілерім Жәркен Бөдеш, Несіпбек Айтұлы, Жүрсін Ерман, Ғалым Жайлыбай, Бауыржан Жақып, Қасымхан Бегман, Нұрлан Мәукенұлы, Болат Шарахымбайлардың (Құдай қаласа, бұл тізім жалғасын табады) творчестволарына жеке-жеке тоқталдым.

Әрине, осы уақытқа дейін әлгі аты аталған ақын азаматтардың замандасы, ерен де ерек ақын Есенғали Раушановтың өлең әлемі туралы қалам тартпағаным ұят. Кезінде Есенғали екеуміздің, алауыз болмасақ та, алакөз болып қалғанымыз рас. Қазір де екеуміздің ауыз жаласып, қауышып кеткеніміз шамалы. Сондықтан Есенғалидың өзін былай қойғанда, өзгелер де неге ол туралы жазбайсың деп кінәлап, күстаналай алмайды. Мен жазбағаннан Есенғалидың бәсі тіпті де түсіп қалмайды. Бірақ ол туралы жазбау, ең алдымен, өзімнің азаматтығыма, адамдығыма сын деп білем.

Ал Есенғали Раушанов әдебиеттегі кәмлеттік кезеңнен әлдеқашан өтіп, әбден толысып, кемеліне келген, шығармашылығы қалың-қалың қатпарлардан тұратын, ешқандай асырмай да, жасырмай да айтар болсақ, ұлттық үлкен ақындарымыздың ішіндегі санаулыларымыздың бірі.

Мен үшін, сан тарап, сан тақырып, сан сала, сан өріс-белеңде жұмыс істеп жатқан алуан мінезді, алуан ауа-райлы ақындардың ішінде ұлттық ақын деген өлшем бәрінен де биік ұғымға ие. Өйткені ұлттық ақынды белгілі бір ұлттың рухани мұқтаждығы тудырады. Тағы да ол сол ұлттың қатерлі, қиын кезеңдерінде дүниеге келеді. Ондай ақын ұлтының алдында үлкен жауапкершілік пен міндет арқалайды. Ондай жуапкершілік пен міндет кез келген ақынның пешенесіне жазыла бермейді. Бұл дүниеде ұлттың рухани мұқтаждығын өтеуден үлкен іс бар ма?! Бірақ бұл жерде рухани мұқтаждық деген ұғымның қатып қалған қасаң формуласы жоқтығын, оның аса кең ұғым екендігін, ол ұғым заман желімен, уақыт лебімен өзгеріп тұратын қоғамның әр саты, әр баспалдақтары мен әр иірім, әр иінінде басқаша реңк пен түске, басқаша мазмұн мен мәнге ие боп түрлене құбылып отыратынын ұмытпағанымыз ләзім.

Мәселен, Махамбет ұлты үшін ақырып теңдік сұраса, Абай халқын қараңғылық қамауынан алып шығамын деп қайғы жұтып, у ішті. Пушкин жуылып-шайылмаған Ресейдегі құлдық пен зорлықты көріп зар илесе, Байрон Англиядағы ұлтына жасалынып жатқан әділетсіздікті көріп өз елінен өзі безіп кетті; француз Беранже ұлтын қан қақсатақан діни дүмшелік пен корольдің озбырлығын көздеріне шұқып тұрып көрсеткені үшін қуғын-сүргінге ұшырады... Мұндай мысалдарды көптеп тізе беруге болады.

Қасіретті ұлтының қамын ойлап көкірегі қарс айырылған Мағжанды, өз шығармаларында ұлттық қасиетті бар бояу-нақышымен суреттей білген Ілиясты, сұм заманның сұмпайы сықпытынан шошынған Сұлтанмахмұтты, өлеңдерінен ұлттық өрлік пен адуындылық атойлап тұратын Қасымды айтпағанда, Кеңестік дәуірдің қышқаштай қыспағының азуы сәл босаңсыған тұста “мен қазақпын” деп әлемге жар салған Жұбан Молдағалиевті, туған жерге кіндігінен байланып қалған Ғафу Қайырбековті,ұлы даланың рухани дидарын, яғни ұлттық мінез-құлқын айқара ашып көрсеткен Қадыр Мырзалиевті, өз ұлтының бойындағы күйдей тылсым, күйдей жұмбақ болмыс-бітімінің философиялық мәні мен психологиялық мәйегіне үңілген Жұмекен Нәжімеденовті, ұлтының рухани кескін-келбетін кеңістіктің алып сахнасына шығарып сомдаған Мұқағали Мақатаевты, ғасырлардың құмы мен қыры астында қалып қойған сарын мен әуенді қайта оятып, оларды құлағыңның дәл түбінен естілетін ұлы дүбірге айналдырып жіберген Төлеген Айбергеновты, әрі тартқанды бері тартам деп әуре болмайтын, қайта әрі тартқанды одан да әріге итеріп жіберетін мінезге ие Фариза Оңғарсынованы, ұлтым деп сөйлесе ұрты басқан көріктей ісініп, тілі үшін тап қазір жүрегін суырып, тілін кесіп беруге дайын Мұхтар Шахановты, Лениннің туған күні аталып өтіп жатқан ресми кең залға арбасын шиқылдатып, өгізін аяңдатып кіріп келген Кеңшілік Мырзабековті, “дала сенің ұлыңмын” деген сөзі бірде шексіз мақтаныш, енді бірде жан айқайындай естілетін Әбдірәштің Жарасқанын, қарағайдың қарсы біткен бұтағындай Иранғайыпты, “заманайлап” шерін ақтарған Ұлықбекті, “қасқыр баба” деп қасқайып сөйлейтін Серік Ақсұңқарұлын қайда қоясың?! Осы ақындардың қай-қайсы да ұлт ақыны. Олардың қай-қайсы да ұлттың рухани мұқтаждығы мен қажеттілігіне өз деңгей, өз дәрежесінде жауап берген ақындар.

Әрине, бұл мақалада, өздеріңіз байқап отырғандай, талай-талай тамаша ақындардың аттары аталмай жатыр. Бірақ мен бұл жерде нағыз ұлттың бояу-нақыштары бірден көзге түсетін ақындарды ғана атап отырмын. Сондықтан басқа жұрт мұныма түсіністікпен қарар деген ойдамын.

Есенғали Раушановтың поэзиясындағы орыны, сөз жоқ, жоғарыда аты аталған ақындардың қатарында. Ол ақындар бір біріне қалай ұқсамаса, Есенғали да оларға дәл солай ұқсамайды. Қазақта “илегеніміз бір терінің пұшпағы” деген сөз бар ғой. Ол сөз басқа бір ортақ мәселелерге келсе де, алдына қағаз жайып, қолына қалам ұстаған жандарға келмейді. Әр ақын-жазушы, мейлі ол қотыр лақтың терісі болса да, оны өзі жеке илейді. Олай болмады ма, онда оның бәлду-бәлдуінің бәрі өтірік. Әр ақын жеке индивидум.

Ақын өз мінезімен туады, яғни, жаратылыс табиғаты қалай болса, өлеңі де сондай. Әдетте, ұлттық рухы биік ақындардың мінездері бір-бірінің көшірмелері болмаса да ұқсас болып келеді. Бәрі де бір беткей, бәрі де қайсар. Қалыпқа сыймайды, қамытқа басын кіргізбейді. Есенғали бұл ретте былай дейді:

Тасырқағанда тас жауған

Тау болды ұйықтар айлағым.

Қасқырдан анау

қас жаудан

Тартып ап апан жайладым.

Жетіп бір құлан қайырып,

Желкеден алдым жеміт деп.

Тағыдан олжа айырып

Тарпаңды міндім көлік деп.

Батырша күліп түрегеп,

Отырдым жылап ақынша.

Жонымды тостым “міне” деп

Жолбарыс-тағдыр атылса...

Міне еркектік мінез! Міне, ақындық тарпаң болмыс! Дүниені алағай да бұлағай етіп астаң-кестеңін шығарып жіберуге әзір, сұмдығы мен зымияндығы ібіліс пен шайтанның өзін шатастырып, айласы мен қулығы албасты мен перінің өзін адастыратын, қырсықтығы мен қыңырлығы қырық есекке жүк болатын мына сұмпайы заманға осылай күш пен сес көрсетпесең, онда ол сенің бұтыңды бұт, қолыңды қол етіп, терідей айырып, матадай жыртып тастары сөзсіз. Апан аранын айдаһардай ашып, жұтқан сайын жұлынып, қылғытқан сайын құнығып бара жатқан, обыр өңеш пен озбыр пиғыл әбден иектеп, халықтың қасиетін де, қасіретін де аяғына сап таптап, мүлде басынып, басқа шығып алған мына жыртқыш, кісәпір заманды енді жалынан сипап жуасытам, мойнынан қасып сабасына түсірем деу бос әңгіме. Оны тоқтатса осындай қаһарлы еркектік мінез ғана тоқтата алмақ!

Бұл енді бүгінгі хал. Не болғанда да, қазір ептеп болса да, бойымызға ұлттық қан, ойымызға ұлттық жан кіре бастады.

Ондай тұста осындай еркектік мінез көрсетуіміз заңды.

Әрине, тұтастай алғанда, қазір де оңып тұрғанымыз шамалы. Орнымыздан дүрк көтеріліп кете алмай жатырмыз. Дей тұрғанмен, күні кеше ғана, анда-санда болса да, мұндай мінез көрсету мүмкін емес еді ғой. Өйткені біздің санамыз да, ой өрісіміз де, тіпті ақыл-есімізге дейін алапат күйзеліс пен апатты күйреуге ұшыраған болатын. Ұлттық болмысымыз бен рухымыздың тамыр талшығына дейін оталып қырқылып жатты. Ауызы кере қарыс, азуы алмастай өткір бір-ақ идеология үстемдік етті. Орыстану идеологиясы. Білім де орыста, ілім де орыста, мәдениет те орыста, өнер де орыста, өлең де орыста... Бәрі де орыста. Ер жүрек те сол, кең жүрек те сол. Кемеңгер де сол. Қалған ұлттардың бәрі де болар болмас бірдеме немесе түкке алғысыз. Ол идеология бойынша жалғыз Кеңес одағындағы ұлттар ғана емес, жер жүзін жайлаған басқа елдердің де оңғаны жоққа тән. Батыс Еуропаң да, Америкаң да солай. Өйткені олар дұрыс жол таңдай алмаған. Шетінен тонаушы, шетінен жыртқыш. Бір сөзбен айтқанда орыс бола алмасаң, күнің қараң. Орыс болмасаң мәдениеттен де, әдебиеттен де жұрдай боп жұртта қаласың.

Міне, осындай сұмдық сұмпайы идеология ақырында дегеніне жетті. Ойымызды да, бойымызды да улап алды. Санамызда оған қарсы тұратын иммунитет жойылды.

Әлбетте, орыс халқы – ұлы халық. Оған ешкімнің де дауы жоқ. Үйренгеніміз де аз емес. Бірақ өзгенің еңсесін езіп, тіпті жерге тығып, оны осыншалықты дабырайту, осыншалықты шырқау биікке көтеру, алдына тізе бүгіп табынуға дейін бару не үшін керек еді. (Бұл үрдіс, өкінішке орай, әлі де жүріп жатыр). Әрине, бізді ұлт ретінде мүлде жойып, біржола орыс етіп жіберу үшін керек еді. Содан барып біздің санамыз да, атымыз да, ақыл-есіміз де, орыс рухымен отарланып, бүкіл болмыс-пішінімізді құлдық психология меңдеп алды. Мәңгүрттендік. Сол идеологиядан бәріміздің уланғанымыз сонша, қиыр шет, қиян түкпірде, мәселен Қызылқұмда немесе Қатонқарағайда жүрген қарапайым тракторшы не шопан, ешқандай алты аласы, бес бересісі болмаса да, “атаңа ғана лағнет американдық пен француз, көріңде өкіргір неміс пен испан” деп, жеті атасынан бері түк қалдырмай сыбайтын, оларды иттің етінен бес бетер жек көретін “дәрежеге” жетті. Не үшін? Өйткені олар бізбен, яғни орыспен қас. Кеңес өкіметімен, яғни орыс идеологиясымен жау. Тек орыс қана әдемі әйей, тек орыс қана ғажап, керемет. Қалғандардың бәрі не анайы, не жабайы. Міне, осы бір орыс идеологиясынан туындаған аса қатерлі психологиялық ауытқу процесін Есенғали қандай тапқырлықпен айта білген десеңізші?!

Француздар келіп жатыр полкке,

Еңлік көктем еркелейді шашып нұр.

Жақсы болды біз үшін,

Офицерлер асханасы ашық тұр.

Француздар,

Қызық, тегі, мінезі,

Зеңбіректі айналшақтап көреді:

“Қанша адамды жайпайды екен бұл өзі”.

Білмейді екем мен оны.

Комбат айтқан:

“Шылым берсе алмаңдар!”

Неге алмаймыз?

Түсінбеймін мұны да.

Дала – рахат.

Сай-салада қалған қар

Барады өрлеп қарт Кавказдың шыңына.

Шіңкілдеген жетеді үні құлаққа,

Майор Бурцов қонақтарды тілдейді:

– Мәдениетті-ақ халық сынды,

Бірақ та

Бұлар неге орыс тілін білмейді?

Көрдің бе, сол бір сұмпайы идеология орыс тілін білмеу барып тұрған бейшаралық деген қасқой ұғымды, басқаны былай қойғанда, орыстың өзіне сіңіріп жіберген. Шіңкілдеген майор Бурцовқа дейін империалистік эгоизммен, отаршылдық өркөкректікпен дерттеніп, айықпас рухани кеселге ұшыраған. (Ол кеселдің вирусы бізді әлі де буып тұр). Әлемдегі ең қадірлі мәдени алтын ошақтардың бірінен саналатын француздардың өздерін шіңкілдеген жәутік Бурцовтың өзі зорға көзге іліп тұрғанда, басқаларға не жорық.

Қарапайым ғана, жай ғана айтыла салғандай боп көрінетін бұл өлең жолдарында қаншама ащы мысқыл, қаншама уытты сарказм жатыр десеңізші?! Көлемі шап-шағын, ал көтерер жүгі зіл батпан. Оқисың да, Есенғали шеберлігіне тәнті боласың. Әсілі шеберлік – қарапайымдылықта.

Құдай-ау, түп-тамырларымызды түгел отап жіберуге кіріскен осы бір кесірлі де кесапатты идеология басталмай тұрған, сонау тарихи кезеңдерде не болып еді өзі?! Оған да бір үңіліп көрейікші. Ақын енді бізді тағы бір жыры арқылы алағай да бұлағайлы төңкеріс заманына ап кетіп ақ пен қызылдардың кезек-кезек кеп қазақ ауылына салған әлегі мен лаңын суреттейді.

Жалпы, шын ұлт ақыны – ұлт тағдырымен қандас, тамырлас. Яғни, ұлт тағдырын жан жақты көрсете білген ақын ғана ұлт ақыны бола алмақ. Өлеңге қайта оралайық.

Қысқа күнде қырық құбылып тұратын заман-ай. Ыспа құм ішінде отырған шағын ғана қазақ ауылы. Ол да қатыгез заманның сұрапыл дауылы астында қалған. Кеше ғана моп-момақан, тып-тыныш жатқан дүние асты үстіне түскендей әбігер. Айнала дүбіліс. Айнала алашапқын. Ағы кім, қызылы кім, айтып болар емес. Әйтеуір қызыл танау аптығу, дал болып абдырау... Міне, Кепкен шал “Алла-ай” дегенше болған жоқ “Құйылып келіп қалды кіл аттылар”, Шетінен өпірем, шетінен өктем. Жөн сұрап жауаптасып сөзге келмек түгіл, мынау да адам екен-ау деп көзге ілмейді. Олар үшін мына алдындағы адамдар адам емес, ербиген-сербиген әйтеуір бір сұлбалар секілді. Одан әрі не болды дейсіз ғой.

Ел емес,

Көктен түсіп “Құдай” келді,

Құдекең атаман боп сыбай келді.

– Мұның не, Орысжан-ау, – дегенінше

Кепкен шал – кескен терек құлай берді.

– Уа, батыр,

Жөніңе кет жылқыңды ал да,

Жылқыдан басқа менің мүлкім бар ма?

Бишік бір ыс-с ете қап,

өшірді үнін

Би-аға сауға сұрап ұмтылғанда.

Ыспа құм ішінде моп-момақан боп монтиып қана отырған қазақ ауылы әп-сәтте ойран-ботқасы шығып, қып-қызыл қанға боялып, зорлық пен зомбылықтың тарғыл ізді табанының астында қалды. Шектен әбден шығандап шығып, есіре еліріп кеткен сол зорлық пен зомбылық айналаның бәрін ту-талақай етіп, жүндей түтіп, жұмыртқадай жарып, мал біткенді алдына сап тайып тұрғаннан кейінгі ауыл көрнісіне қараңыз.

Жігіттер үнсіз-түнсіз тұрды ұғысқан,

Не пайда, шаппаған соң, құр қылыштан.

Басына төңкерулі қазан киіп

Бас баққан қорқақ шықты бір бұрыштан.

Бармысың, тірімісің жарығым-ай,

Не жаздық, неден жаздық тағы, Құдай.

– Болғанда ағы мұндай, бұл итіңнің

Қызылы қандай болмақ, Тәңірім-ай?..

Ғұмыр бойы “ақ” деген сөз бен ұғымды қасиет тұтып келген жұрттың сол “ақтан” көрген құқайы мынадай болса, қан түстес “қызыл” деген сөз бен ұғымнан осылай шошымай қайтсін?!

Бұл ауылдың басына тиер таяқ осымен бітпепті. Оның көрер көресісі әлі де алда екен. Көп ұзамай қыр астынан тағы да аттылардың қарасы көрінді. Бірақ бұл қазақ өткеннен дәріс, тарихтан сабақ алып көрген бе? Таспен ұрғанды аспен ұрып үйренген халық қой. Аузы күйген үрлеп ішеді дегенді айта тұрып, оны өзіміз істейміз. Ұмытып кетеміз. Ыссылай қауып аузымызды тағы да күйдіріп аламыз. Ең болмаса, алды-артымызға қарап бір пәске аял етпейміз.

Өткеннен тәлім мен дәріс алмайтынымызды қараңызшы, сәскеде ғана асты үстіне түсіп ойран-ботқасы шыққан ауыл қыр астынан көрінген әлгі аттыларды, қонақ деп қабылдайды. Қазақы аңғалдық! “Сәске”, “Кешке”, “Азанда” деген тақырыптарды мезгілдің көркем шарттылықтары деп қабылдасақ та олардың шындықтан ауылы алыс емес.

Сол-сол-ақ екен, лезде-ақ “Жылмаңдап ұры көсеу отқа кірді, Аққұман томпаң қағып шоққа мінді”. Барын ауыздарына тосып, құрмет көрсеткен мына жұртқа қарап жатқан командир кенет нілдей бұзылады. Оның ішіне “Питерде пролетариат ашығуда, Бұлардың не құқы бар тасынуға? Әдейі құм ішінде бөлек отыр, Астығын мал-дүниесін жасыруға” деген арам пікір кіреді. Содан кейін-ақ алатай бүлік басталады да кетеді. Сақылдап қайнап жатқан қазан төңкеріліп, түңлігі түріліп шалқайып ашық жатқан шаңырақ ортасына түседі. Маңдайының соры бес елі жазықсыз жазған ауылдың тағы да ойран-ботқасы шығып қала береді.

Еркек кіндіктілердің бәрін ыза қысып, кек буып алған. Бірақ қылар айла жоқ, қолдан келер шара жоқ. Сонымен бұл озбыр қиянат қалай аяқталады дейсіз ғой. Оқиық.

Жара ғой ем-дауасы табылмас бұл.

Алғандай төңіректің бәрін қасқыр

Көйлегі алау-далау,

өңірі ашық

Қобырап қара шашы қарындас тұр.

Қарындас жыламайды, қарғанбайды.

Қарындас – тас боп қатып қалған қайғы.

– Жаба гөр абыройыңды, айналайын.

Қасында кәрі анасы қалбаңдайды.

Бұл тікен кіргендей тұла бойыңды ду еткізіп, төбе шашыңды тік тұрғызатын, алпыс екі тамырыңа сумаңдаған қып-қызыл от қуалап, жаныңа ыза мен кектің құтырып тұрған зәрлі уытын құйып жіберетін сөз-сурет. Трагедиялық сөз-сурет!

Бір айналдырғанды шыр айналдыратын бұл қу тағдырдың тәлкегі осымен тәмамдалып қалсын ба, енді бұл трагедия одан әрі таргокомедияға ұласады. Қалай? Енді соған келейік.

Алдымен бір күнде, сәске мен кеште, төбесіне қатарынан екі рет әңгіртаяқ ойнап, жай түскендей опырылып омалып, есеңгіреп қалған ауылдың енді азанғы, яғни таңертеңгі кескін-келбетіне көз салайық.

Кең дала шет-шегі жоқ паң көсіліп,

Сәріден жел бебеуге салды есіріп.

... Көзі ісіп,

Қаны қашып Күн де шықты

Құм жатыр есік алды мәңгі есіліп.

Айнала тып-тыныш. Сүзектен тұрған жандай боп ауылға да созалаңдаған харекет кіре бастады. Кенет...

Тып-тыныш,

Үріккен ауыл жат қонақтан,

Не болды шалды кенет жалт қаратқан.

Белдеуде бөтен ат тұр,

Кімнің аты?

Кепкен шал басты айқайға:

– Аттан! Аттан!

Әп сәтте алақандай ғана ауыл айқай сүреңге, алқын-жұлқын жүгіріске толды да кетті. Әні-міне дегенше біруді тауып алып “Басына қап кигізіп, байлап-матап, әлгіні алып шықты сереңдетіп”. Сонан кейін...

Әй, ұрды-ау,

ұрды,

ұрды,

Тағы да ұрды.

Кемпір-шал,

бала-шаға жабыла ұрды.

Тепкілеп,

Мама ағашқа таңып ұрды,

Бәрінің ұрған сайын жаны кірді.

Сонымен әбден ыза мен кектен, ашу мен өшпенділіктен өртенердей болып отырған ауылдың қолына ғайыптан-тайып, біреу болса да, әйтеуір, жаудың түсе қалғанын қарашы?! Құдай, сұрасаң, бүйтіп қараспас. Әлгіні биттей сығып, иттей тепкілеп, өткендегі өші, берідегі кегі түгел қайтпаса да, айыздары бір қанғандай болды-ау. Бір кезде... Құдай-ау не боп кетті өзі. Кенет (тағы да кенет!). Басты кептеп алған қап сөйлей жөнелсін:

Жау көріп

өзгені де,

өзгені де,

Уа, иттер,

Не көрінді көздеріңе?

Қазақпын,

Қазақпын мен,

Пәленшемін.

Гәп осы, құлақ ассаң сөзге міне.

Сөйтсе ол, кешегі отряд “жол көрсет” деп қосып ап, сонан кейін жол-жөнекей тастап кеткен, өздеріне етене таныс көрші ауылдың адамы екен. Бүкіл ауылдың жабылып сабаған адамы өзінің қазағы болып шықты. Апыр-ай, десейші, бізде кілең осылай ғой! Жауға тапталып иленеміз, сонан кейін бірде біліп, бірде білместен, өзімізді өзіміз өлімше етіп сабаймыз. Бұл өлең тек қана трагокомедия емес.

Бұл өлең – өлең-метафора!

Бес-алты-ақ беттік, үш-ақ тақырыптан (“Сәскеде”, “Кешке”, “Азанда”) тұратын бұл “Қазақ ауылы” өлеңін оқып шыққанда үлкен шабытты талантпен жазылған драмалық һәм трагедиялық үш кітап оқып шыққандай әсер аласың. Осы бір шап-шағын дүниеден-ақ Есенғалидың кең масштабтылығы мен эпикалық тыныстылығын жазбай танисың.

Есенғали Раушановтың эпикалық зор ауқымдылығының түп-тамыры оның туабітті табиғи болмыс-бітімінде жатыр деп ұққан жөн. Яғни, оның әу бастағы талант табиғаты солай жаратылған. Содан да болса керек ол бірқатар тынысы кең, тамыры терең, биік өрелі, айтар ойының аясы ауқымды, көтерер жүгі салмақты, өткеннің өкініш-күйініші бүгіннің өкініш-күйінішімен бірге өрілген “Сары өзен”, “Ғайша бибі” сияқты кесек дастандарды дүниеге әкелді.

Бұл дастандар, әсіресе, “Ғайша бибі” поэмасы өзінің композициялық және архитектоникалық құрылымы жағынан болсын, әрі көне, әрі жаңа сарындардың ұласа үндесулері жағынан болсын, қарама-қайшылыққа толы драмалық, трагедиялық күрделі сценаларды үлкен шеберлікпен көрсете білу жағынан болсын, адам мен адам, идеялар мен идеялар арасындағы бітіспес шарпысуларды терең ұғыну жағынан болсын, күрмеуі қиын психологиялық сәттерді тарқату жағынан болсын, сөз жоқ, шоқтығы биік шығарма. Бұл поэманы тек Есенғалидың ғана емес, жалпы қазақ әдебиетінің зор табысы десек артық айтқандық емес. Мұндай дүниені қарымы кең, интелектуалдық қуаты зор талант иесі ғана дүниеге келтіре алса керек. Әрине, қандай тақырып та қарсылыққа ие. Ал ғасырлар қойнауында жатқан, шырмауы бытысып, шырғалаңы шатысып кеткен тарихи тақырыпты жүйелеп, мейлі, өз пайымымен болса да, тарқатып шығу, оған жан беріп тірілтіп қана қоймай, оның бойына қуатты қарекет кіргізіп, бүгінгі күннің рухани айналысына түсіру аса қиын міндет, аса қиын шаруа. Яғни, тарихи тақырып қарсылығы алапат! Оны жеңу үшін үлкен жан-жақты ілімділік пен үлкен талантты ірілік керек. Бұл талап Есенғали бойынан табыла біліпті.

Дей тұрғанмен, біз бұл мақалада Есенғали поэмаларына тоқтала алмаймыз. Өйткені ол біздің бүгінгі міндетімізге жатпайды. Әлгі жоғарыдағы сөзімізді тек Есенғалидың ұлттық ақындығы мен эпикалық тыныстылығын дәйектей түсу үшін ықшамдап қана шолып айтылған шағын мінездеме деп қараған жөн.

Бүгінгі әңгімеміз Есенғалидың өлеңдері, оның ішінде ұлттық болмыс-бітімі жайлы.

Әрине, халық болып қалыптасып, ұлт болып ұйысу үшін, ол халық пен ұлт адам айтқысыз аласапырандарды, сұмдық сұрапылдарды басынан өткізуі заңды. Бір отқа, бір суға түсіп, төс пен балғаның арасында шыңдалмаған халық ұлт болып тамыр тарта алмайды. Қорлық та көреді, зорлық та көреді. Күйініші де болады, сүйініші де болады. Қай халықтың тарихын ақтарып, тағдырын іздесең де дәл солай.

Біз әлі де сол гәпті, сол процесті басымыздан өткізіп жатқандаймыз. Өйткені дәл қазір, бәріміз біліп, ұғып отырғандай сын сағат, сын кезең үстіндеміз. Бірде отқа сап, бірде суға сап жатқан бұл кезеңнен Алла жазса құрыштай шынығып, шарболаттай шыңдалып шығамыз ба деген үміт те жоқ емес. Ол үшін қайтпас қайсар Күрес керек. Рухани қуатты күрес!

Сондықтан “Қазақ ауылының” (автор меңзеп отырғандай бұл тіркес үлкен мағынаға ие). Көрген құқайын айтып, қақырап сөгіліп, күйзеле сөйлесең де күйрей жығылуға болмайтынын басқа-басқа Есенғали жақсы біледі. Халқыңның зарын айт, көрген қорлығын айт, бірақ ішкі рухыңды өлтірме! Күйзелсең де өзегіңе құрт түсірме. Тіпті тұрмыстық, шаруа харекетімен жүрген қарапайым қатардағы адамның бойы мен ойынан да, оның өзі мен сөзінен де ірілік сезіліп тұратын болсын. Олай болса үлегін іздеп жүрген түйекештің сөзіне құлақ түріп көрейікші.

Тілім-тілім,

Бұжыр-бұжыр денесі,

Сордай боп-боз сойыл жарған төбесі,

Борбас үлек – атасы,

Бопық мама – енесі,

Төс табаны отты басса күймеген,

Тасты басса қамырдайын илеген.

Қатар қойып отыз інген қайытқан,

Қатар қойып отыз шана сүйреген.

Үлек жоғалттым.

Кім көрді?

Құдай-ау, не деген жоталы, не деген ірі, не деген палуан сөздер бұл?! Түйешінің аузынан осындай қайратты, осындай қуатты сөздер шығатын халықтың рухы қалай төмен болмақ?! Сонда ол халықтың қалғандары қандай? Уысына түскенін үгіп, ұстағанын жыртып, тартқанын айырып, таптағанын илеп, қысқанын күтірлетіп сындырып жіберетін өңкей бір алыптар болып шықпасын!

Құдайға шүкір, Есенғалида еңсеңді көтеретін, жігеріңді жанып, қуатыңды қайрап, күшіңді еселеп, кеудеңді көріктей етіп жіберетін бұл сияқты поэтикалық қуатты, температурасы жоғары, тіпті кейде пері соққандай бой бермей арқаланып кететін өлеңдер жетіп артылады.

Біз бұл мақаламызда Есеғалидың, әлгінде айтып өткеніміздей, бір-ақ қырын, яғни оның шығармашылығындағы ұлттық болмыс-бітімді ғана сөз еттік.

Соның өзін ақи-тақи айтып шықтық дей алмаймыз.

Өз ұлтының зарын да, қайғы-қасыретін де сонымен бірге биік рухын да бүкіл жан-жүрек, қарым-қайратымен жырлап келе жатқан Есенғали Раушанов шығармалары әлі талай кемел де өрелі әңгімелерге арқау болары сөзсіз.





Есенғали бір өлеңінде “Әр қазақта он қазақтың зары бар” депті. Осы сөзді мен сәл өзгертіп, Есенғалидың өзіне қаратып “Өзегінде бар қазақтың зары бар” дегім келеді.

“ҚҰЛАҒЫҢ ШАЛСЫН ДАУСЫМДЫ!”

Қолымда—мына жарық дүниеден жоқ іздеген жандай асығыс аттанып кеткен талантты бауырым Нұрлан Мәукенұлының “Жоғалды жыл. Жоғалды ай. Жоғалды күн.” деп аталатын жыр кітабы. Кітапты ашып қалғанда, оның алғашқы бетінің маңдайшасында қазақ халқының асыл да батыл перзенттерінің бірі, өтірік пен жалғандық белең алып бара жатқан мына өмірде ешкімнен қаймықпастан әділдік пен ақиқаттың ақ туын көтерген қайсар азамат, сол үшін де қатыгез қаскөйлікпен өлтірілген Алтынбек Сәрсенбайұлының “Нұрлан! Соңыңнан қалған шығармаларыңды жарыққа шығаруды парызым деп санадым” деген бір ауыз сөзі жазылыпты. Қайран Алтынбек, өзінің малта құртты бөліп жескен курстасы, тілектес, ниеттес досы Нұрланның артында қалған жыр мұрасына қамқор болып, оны жарыққа шығаруды өзінің парызы санапты. Дос алдындағы борышым деп біліпті. Көп ұзамай Алтынбектің өзі де қалың қазақтың қабырғасын қайыстырып мәңгілік сапарға кетіп еді- ау...

Осы кітапқа шағын ғана алғысөз жазған тағы бір талантты інім Ғалым Жайлыбай “Сен өмірді сонша сүйюші едің. Жанарыңнан нұр шашып жымиып бір тұратын бейкүнә көңілдің иесі едің. Сайқалдық пен сатқындықты көрсең найзағайдың отындай жарқылдап кететінсің” – деп аһ ұрыпты.

Кезінде мен бұл кітаптың тұсаукесеріне де қатысқан ем. М. Әуезов атындағы Академиялық театрында өткен ол тұсаукесерге де жатқан жері жарық, ауыр топырағы жеңіл болғыр Алтынбектің өзі бас- көз болған- ды. Онда Нұрланның замандас ағалары, құрбы- құрдастары мен інілері жан толқытып, жүрек тебірентетін қиналыс пен қимастыққа толы сөздерін айтқан- ды.

Нұрлан Мәукенұлы әдебиетке үзеңгі қағыстырып қатар келген өз тұстастарының ішінде ерте көзге түсіп, ерте танылған ақындардың бірі болатын. Келгенде де , еліктеу-солықтаудан мүлде ада, өз бедері, өз ою- өрнегімен, образдар жүйесімен, ешкімге ұқсамайтын ырғақ- мәнерімен, әр- бояуымен келген еді. Содан да қай кезде де тосын үн, тың үрдіске сергектік танытатын жыр сүйер қауым бірден- ақ қабылдап, бірден- ақ ұққан болатын. Әсіресе өз өлеңдерінде абстракты ұғымдардың өзін иірімді үйірімдерге түсіріп, қарама- қайшы түсініктердің өзінен үйлесім мен жарасымдылық таба қоятыны оқыған жанды тәнті етуші еді.

Нұрлан әдебиетке келген кезде мен Маңғыстауда болатынмын. Өлеңдерін білгенмен өзін көрмеген едім. Алғаш рет оны қазақ әдебиетіндегі шоқтықты көркемсөз шеберлерінің бірі Оралхан Бөкеевті ақырғы сапарға аттандырған азалы жиында кездестіріп ем. Шашы тікірейген ашаң келген қара торы келісті жігіт екен. Ағасының қазасына қатты қиналған оның қоңырқай жүзі қуарып, көзінің аласы молайып, айналасына абдырай қарап, қабағы ауырлап күйзеліп жүргені әлі көз алдымда.

Мен Маңғыстаудан Алматыға қызмет ауыстырып келгеннен кейін маған ол жиі болмаса да, ауық- ауық ат ізін салып тұрды. Әрине, ол алғашқы жүздесулер, шынын айту керек, амандық- саулық пен хал- күй сұраудан әрі аса алған жоқ. Бірақ өмірінің соңғы жылдарында ол менің кабинетіме жиі- жиі бас сұғатын болды. Бұрынғыдай емес, әңгімеміздің тақырыбы да, аясы да кеңи түсті. Бір қараған сырт көзге біртоға, тұйықтау көрінетін Нұрлан сөйлесе келе ақкөңіл, ақжарқын жігіт боп шықты. Бара- бара екеуміз көшеге шығып сусындап та қайтатын болдық. Ондайда әңгіме көрігі бұрынғыдан да қыза түсетіні белгілі ғой. Бір- бірімізді тереңірек түсініп, бір- бірімізді жақын тұта түстік. Бір-бірімізге деген ықылас- пейіліміз, сый- құрметіміз арта түсті...

... Бір күні Нұрланым салы суға кеткендей қабағына кірбің қонып тұнжырап келді. Себебін сұрап ем, бауырының басына түскен бір жәйт қабырғасына қатты батып, соған алаң боп жүргенін айтты. “Ер жігіттің басына не келіп, не кетпейді”, ертең- ақ бәрі орнына келеді деп көңілін көтермек болдым... Бірақ Нұрланның қабағына қонған сол бір кірбің, жүрегіне түскен сол бір ауыртпалық ұзақ уақыт кетпей қойды. “Бір айналдырғанды шыр айналдырады” дегендей бір келеңсіз оқиғадан кейін екінші бір келеңсіз оқиғаға тап болып, төбесінде шырқ айналды да жүрді. Жан- жүрегін ауыртып, бүкіл ішкі дүниесін әңкі- тәңкі етіп әбігер мен әлекке түсірген сол бір кезеңнен өту оған оңайға соққан жоқ. Қатты қиналды. Қатты жүдеді. Бүгінде мен оның сезімтал, нәзік жүрегін сол бір батпандай түскен жайттар үзіп жіберді ме деп те ойлаймын...

Енді, міне, Нұрлан бауырымның жыр жинағын қолыма алып қарап отырмын. Әр өлеңін оқыған оның айналасында болып жатқан аласапыранды қарбалас тіршілікке бей- жай қарай алмағандығы, сол тіршілікпен біте қайнасып, суығына тоңып, ыстығына күйгеніне, күнделікті болып жататын сан текті , әр қилы құбылыстармен бірге өріліп, бірге өскен шын мәніндегі нағыз ақын екндігіне көзім жете түседі. Өмір бойы, мен үшін аксиомаға айналған бір шындық, нағыз ақын қоғам мен заманнан өзін тыс қоя алмайды. Қоғам мен заман бойында жүріп жататын дүбіліс пен дүрбелең де , жаңғыру мен жаңарулар да, серпілістер мен сілкіністер де, қақтығыстар мен шарпылыстар да нағыз ақын жүрегінде тартылыстар мен соқтығыстар тудырмауы мүмкін емес. Сол заман мен қоғамның бірде өрттей ыстық, бірде аяздай суық лебі мен демінен ақын жаны бірде ашынады, бірде күйінеді,бірде толқиды, енді бірде тебіренеді... қым- қуыт құбылыстар, сан- сапат сапырылыстар тудырады. Сондықтан да оның

Қоғам кедей,

Қайда барам мен асып...

Шидем шекпен шилі ауылға жарасып,

Үлкендерім үйде отырып бал ашып, –

Қоғамымнан қайда барам мен асып, –

деген сөзіне қалтқысыз сенесің. Өйткені қандай бір қоғамның да алдыра қоюы да, шалдыра қоюы да қиын. Алам десең алып ұруы, шалам десең шалқаңнан түсіруі әбден мүмкін. Бірақ солай екен деп бұта- бұтаны паналап бас бағып бұғып қалуға да, аяқ асты боп құм- топырақта тапталып қалуға да болмайды. Оның бойын барған сайын күш алып жайлап бара жатқан түкті құбыжықтардай аранды бәлекеттермен, жыландай сумаңдап ысылдаған зымияндықтармен сен алыспасаң, кім алыспақ. Олармен сен ұстаспасаң, кім ұстаспақ. Әрине, олармен жел диірменмен соғысқан Дон Кихот құсап жалғыз алыса алмайсың. Жалғыздың үні шықпас,жаяудың шаңы шықпас. Олай еттің бе, онда ол сені алмастай өткір тістерімен шайнап- шайнап бірақ түкіруі немесе қанды шеңбелімен бірақ бүруі мүмкін. Онымен тек ел болып, жұрт болып қана күресу керек.

Табаным жерге тиген күн

Тәй- тәй басуды үйрендім.

Маңдайым тасқа тиген күн

Байқай басуды үйрендім.

Қабырғада қаяу жоқ—

Қалың жұртқа сүйендім.

Омыртқада буын жоқ—

Ояу жұртқа сүйендім.

Бірақ ояу жұрт дегенің көп пе, аз ба? Арқа тірер сүйенішім, қорғанар қалқаным, сілтенер семсерім деп жүрген ояу жұртыңыз ат төбеліндей аз боп шықса қайтпексің? Сол бір ат төбеліндей ғана ояу жұртпен қай бір аранды бәлекеттің бетін қайтарып, қай бір сумаңдаған зымиян жыланның тісін опырып, улы тілін жұлып алмақсың. Бірақ бәрі бір ояу жұрт аз екен деп бармақ шайнап, бас шайқап отыра беруге болмайды ғой. Бел шешіп, білек сыбанып күресу керек. Күрес қана күрестің көкжиегін кеңейтеді. Бүгін ат төбеліндей ғана аз қозғалса, күні ертең селдей боп көп қозғалады. Таудың төбесінен бір тас домалатсаң, туу төменге жеткенше соқтығыстар мен қақтығыстарды тудыратын қаншама тастарды домалатады. Үлкен бір сатыр- сұтырлы жөңкіліс тудырады. Солайы, солай ғой. Бірақ оның бұл жолда қанаты қайырылып , қайраты майырылып, сағы сынғандай боп опынып қалған тұстары аз болмапты. Содан да оның

Жапырағымнан жаз ұшты,

Қанатымнан қаз ұшты.

Ирек те ирек су беті

Сұлулық сырын жазысты.

Көкірегімнен күн ұшты,

Көздерімнен түн ұшты.

Мен тата алмаған тұманың

Балдайын талғап кім ішті.

Бақыр басымнан бақ ұшты,

Тапталып қалды тақ үсті.

Уыты қайтқан уақыт

Кеудемнің отын жағысты.

Жылысып өткен жазым- ай,

Қаңқылдап ұшқан қазым- ай.

Қолымның қысқалығын- ай,

Қайрылмас күннің азын-ай, –

деп сөйлегенінде талай сыр, талай гәп бар. Көлденең жатқан көк тасты қамырдай илеп жібере алатындай арындаған тұлпар болмысының тұяғы кетіліп, сарқыраған тасқынды ағысының құрдымға жұтылып, жүрер жолының алдын амалсыздық бір, шарасыздық екі орап жатса, осылай өкінбей, қалай өкінбексің?!

Нұрлан Мәукенұлы өз өлеңдерімен мына өмірдің қыры мен сырына, қыбы мен жымына, оның ақар- шақарлы қатпарлары мен шырқау шыңыраулы ұңғыл- шұңғылдарына терең үңілген ақын. Оның бойында толассыз жүріп жатқан қарама- қайшылықтарды да, көмейінен от шашып шаптыққан шарпылыстарды да, көзімен ата қарайтын алакөздік пен жүгенсіз кеткен алауыздықты да, аяқ асты ететін аярлық пен құрық пен сырық бойламайтын қулық пен сұмдықты да, қара суықтай қаталдық пен ішіне қан қатқан қатыгездікті де, қайырылу дегенді білмейтін қаскөйлік пен қолына түссең маңдайыңды қақ айырып жіберетін қаскүнемдікті де молынан зерттеп, зерделепті. Табиғатын таныпты, болмысын пайымдапты. Содан да оның зеределегені зілдей ауыр ойға , пайымдағаны батпандаған мұңға ұласып кетеді. Тағы да олардың өзегінде көктемгі жыланның уындай өткір ащы шындық жатады.

Тірінің қамын тірі жер,

Тірілер бірін бірі жер.

Тірлікте қашқан қадірің

Өлгенде ғана білінер.

Өлінің қамын тірі жер,

Жоқтауын салып жүгінер.

Жоғалтып алған асылы

Айрылғанда білінер.

Атан ғана көтере алар сөз ғой бұл. Әсілі, мұндай сөзді тұрлаусыз мына тірліктің қойын-қолатын, шым- шытырық шырғалаң жолдарын, ойпаң мен өрін, ащысы мен тұщысын молынан көрген адам ғана айта алса керек. Тірілері бірін бірі жеп жатқан мына өмірде тіршілік ету қандай ауыр, қандай қиын. Қандай қатал, қандай қатыгез өмір! Бұл өмірді жайдары , жақсы- ақ өмір еткің келеді, бірақ амал не, әлдекімдердің пәрмені мен дәргейі сені қылшаңнан қиып, алқымыңнан үзіп жібереді...

Нұрлан Мәукенұлы өз ғұмырында, осы кітаптағы жырлар куә боп отырғандай , үзбей ізденіп өткен ақын. Әрине, ізденістің де, ізденісі бар. Дүниені танып- біліп, арғы- бергі әлем әдебиетінің ең үздік інжу- маржандарымен өзіңді үздіксіз байыту, оның бастау қайнарларынан мейірің қанғанша сусындау қоғам мен заманға ауқымдырақ қарауға , уақыт пен өмірге тереңірек үңілуге молынан мүмкіндік берері сөзсіз. Оны ешкім де жоққа шығара алмайды.

Өз ұлтының топырағынан жүлге- жүлге , тарам- тарам тамыр талшықтарымен мейірі қанғанша нәр сорып, кепкен кенезесі мелдектегенше тоғайуы керек. Сонда ғана ол ақырып теңдік сұрайтын арқалы ақынға айналмақ. Олай болмады ма, онда ол ақын, ешуқта да ұлттық ақын деңгейіне көтеріле алмайды. Өз ұлтының топырағының сөлі мен нәрінен, шері мен шеменінен кеңірдегінен келгенше мол қоректене алмаған ақын, әлем әдебиетінің қайнар бұлақтарынан қанша үйреніп, олардан қанша сусындаса да, бәрі бір, өз халқының қасиеті мен қасіретін, асылы мен қастерін, мұңы мен зарын, қуанышы мен шаттығын, назы мен наласын, болмыс- бітімі мен тіршілік қарекетін барынша ашып, барынша жарқыратып көрсету мүмкін емес. Қайталап айтамыз, әлем әдебиетінің түртіп қалсаң сүт саулап қоя беретін дертіп тұрған желінін қақтап сау, оның үлгі- өнегелерінен өле- өлгенше үйрен, бірақ сенің күре тамырың дәстүр топырағынан нәр тартып, қуат алып қоректенсін. Тіпті әлем әдебиетінің, атпен шауып жүріп сырық қадағандай қадау- қадау ірі тұлғаларынан алатын ең бірінші тәлім мен дәріс те осы болу керек. Өйткені әлемдік деңгейге көтерілген қандай бір ақының да, ең алдымен, өзінің ұлттық дәстүр топырағынан өніп, сол топырақтан өсіп шыққандар. Бір сүйсінерлігі, Нұрлан да осыны қатты ұстаныпты. Бұл сөзіміздің дәлелі мен дәйегі ретінде оның мына бір өлеңін тұтастай оқып көрейік.

– Терезеден Ай көрдім, апа,

Шоқша сақал шал көрдім, апа,

Қараң- құраң мал көрдім, апа,

Түнеріңкі тал көрдім, апа.

Қадалып қарадым, апа,

Шошынып барамын, апа,

Тіл- жақсыз қаламын, апа.

– Ай көрсең аман көр, қозым,

Тұсыңа таман көр, қозым.

“Ескі айда есірке” дегін,

“Жаңа айда жарылқа” дегін.

Таңдайың басайын, қозым,

Тылсымнан қашайын, қозым.

Түймеңді ағытшы, қозым,

Жерұшық жасайын өзім.

– Ай жүзін жасырды, апа,

Ұйқымды қашырды, апа.

– Періштең қолдайды, қозым,

Ұйқтамай болмайды, қозым,

“Бисмилланы” айта ғой, қозым,

Жоламас сайтан ғой, қозым.

– Бисмилла, бисмилла...

Қазақы болмыс- бітімімізге, тіршілік- қарекетімізге, жан- жүрегімізге қандай жақын өлең. Оқыған сайын апа, апалап, қозым, қозымдап еміне еміренген сөздер ет- сүйегің мен өкпе бауырыңды елжіретіп бара жатады. Бұл өлеңді оқығанда дүние тылсымы мен табиғат бойында жүріп жатқан құпиялы құбылыстарды көрген сайын тұла бойын үрей билеп, шошына үн қатып жатқан титімдей ғана бала жанындағы тербелістер мен толқыныстар, сенің де сонау бір қиырда қалған балалық шақтарыңның қызығы да, шыжығы да мол кезеңдерімен қайта табыстырғандай болары сөзсіз. Әдетте, бала деген мына дүниені кіл сүйсініп, кіл рахаттанып қана танымайды. Оны ол үрке үрейленіп, шошына қарап та таниды. Сонымен бірге бұл өлеңнің арғы астарында, өзіңіз де түйсігіңізбен сезініп, байқап- біліп отырғаныңыздай өн бойыңызды түршіктіріп, тоңазытып жіберер қатал заман мен уақыттың да қорқынышы мен үрейі жатыр. Солай бола тұра бұл өлеңнің біздің құлағымызға соншалықты жағымды, жанымызға етене жақын болып естілетіні, сөз жоқ, оның сонау бесік жырларынан бастау алатын сарын- әуенмен орындалғандығында. Егер сен дәстүр жалғастығының жолы осы екен деп көне сарын мен ескі әуеннің тек сыртқы сұлба- түрін ғана көшіріп, оны жаңа мазмұн , жаңа мәнмен байытпасаң, онда ол әлеміш бояулы, іші қуыс сылдырмақ ойыншық қана болып қалады. Осыны жақсы ұғып, терең түсіне білген Нұрлан қызуы көтеріліп табиғат құбылыстарынан әлдеқандай бір елестер көріп жатқан баланың үрейі мен қорқынышының арғы астарына уақыт пен заманның да үрейлі уілін қосып жібере алыпты. Дәстүрді игеру осылай болса керек!

Жалпы, Нұрлан Мәукенұлы өмірінің соңғы жылдарында, дәл қазір оқып-біліп отырғанымыздай, өзінің өлең- тамырын дәстүрлі құндылықтарымыздың құнарлы топырағына тереңнен салып алған екен. Оның көп- көп өлеңдерінен сол үрдісті тап басып, дәл табу қиын емес. Бұл сөзімізді одан сайын бекіте түсу үшін оның тағы бір өлеңін оқып көрейікші.

Бір аяғы—сегіз,

Бір аяғы– тоғыз.

Бір атасы—сақ,

Бір атасы—оғыз.

Күмбірлесе– домбыра,

Күңіренсе—қобыз,

Созылғанда—сағыз,

Сазарғанда—нағыз,

Қызарғанда—қымыз,

Сыздағанда—нығыз,

Долданғанда—дойыр,

Сілтенгенде—сойыл.

Ақын бұл өлеңінде алуан түрлі реңк бояуға түсіп, райы да, шырайы да сан қилы, сан түсті, тамыры да, табиғаты да тарам- тарам, тіпті қарама- қайшылықтардан тұратын, бірде көл, бірде шөл, бірде жел, бірде шер,сәтте ашылып, сәтте қабынып шыға келетін қазақтың мінез- құлқын сипаттаған. Тағы бұл өлеңнен сен ерте- ертеден құлағымызға жақын, бала күнімізден жаттап өскен “бір дегенім—білеу, екі дегенім—егеу” деп басталатын кәдімгі санамақтың сарынын бірден танисың ғой.Тек ақын ойын үшін айтылатын ойнақы тақпақтың кәнігі түріне жаңаша мән мен жаңаша мазмұн арқалатқан. Бұл да шеберлік!

Нұрлан Мәукенұлы жырларында бүкіл ішкі дүниеңді аласапран етіп, бірде аумалы-төкпелі, бірде алағай да бұлағай күйге түсіретін қамығып торыққан, налып қамыққан күйзелісті өлеңдер көп кездеседі. Ол сол өлеңдерде көрініс табатын өзінің жеке басының жан күйзелісін көбіне- көп қоғам мен уақыт бойында жүріп жатқан күйзелістермен салаластырып, сабақтастырып жібереді.Ақын тіпті өзінің жан күйзелісін де қоғам мен уақыттан тыс қоя алмапты.

Жылау да жылау,

Зар жылау...

Қотандай болып қалдым- ау—

Жылаудан басым қаңғырды,

Зарлаудан шашым ағарды,

Көре де көзім ағарды,

Сөйлей де сөзім жоғалды.

Таба алмай қалдым қоғамды.

Бұл жерде ақын тек өз басынан өткен ауыртпалықты ғана айтып, өз жанын жеген шер мен шеменді қотарып, сол үшін зар илеп отырған жоқ, әрине. Оның мынау айнала тіршіліктен көргені көбінесе зымияндық пен сұрқиялылық, қулық пен сұмдық, алдау мен арбау ғана болса , соларды нысанаға оқ қадағандай етіп атап- атап көрсеткен сөйлеген сөзің беталды желге ұшып, құрдымға жұтылып кетіп жатса, жыламағанда қайтпексің?! Ондайда амал жоқ “күңнен бетер күңренесің, желден бетер жынданасың!”

Ол бірақ ішіне шемен боп қатқан шері мен мұңын, беріш боп түйілген наласы мен зарын ақтару үшін жылап күңіренбейді.

Жанымды қояр жер таппай

Жеті түнде желдеп кетіп барамын.

Жасымды құяр көл таппай

Жеті белден селдеп кетіп барамын.

Будақ- будақ бұлттай

Боз аспанда боздап кетіп барамын.

Боздағымды ұмытпай

Баста мұңын қозғап кетіп барамын.

Яғни, ол жыласа, өзгелердің де “мұңын қозғап” жылайды. Нағыз ақын миссиясы, атқарар міндеті осында жатса керек: өзгелерді де бей- жай, бейтарап қалдырмау!

Не болғанда да ол өзін мына өмір мен тіршіліктен, қоғам мен уақыттан бөлек қойып сөйлей алмапты. Олай болуы мүмкін де емес.Өйткені оның бүкіл болмыс- бітімі, тіршілік-қарекеті, тамыр мен талшығы сол қоғам мен уақытпен салаласа бірігіп, тұтасып кірігіп, жамыраса жалғасып кеткен. Ол кешенің де келбетін көрген, енді бүгіннің де бейнесін көріп отыр...

Бақалы көлге түскенмін,

Балдырлы суын ішкенмін.

Бойлаулығын жұлғанмын,

Балығына ау құрғанмын.

Тарғыл бір тауға шыққанмын,

Тасының сырын ұққанмын.

Қынасын жиып жүргенмін,

Жаңғырық болып күлгенмін.

Сары даланы кезгенмін,

Белең боп белде безгенмін.

Ерменнің дәмін алғанмын,

Елжіреп жүрек қалғанмын.

Бұл Нұрланның туған жерінің кешегі көрінісі. Көркі көңілді де, көзді де қатар арбап, жұмақтай боп жұтынып тұрған, қайран туған жер, енді бүгін қандай?

Бағыма көлім бар- тұғын,–

Балдырлы суы бал- тұғын,

Көлім де бүгін таусылды.

Жасынның алған жарқылын

Тарғыл да тасым бар- тұғын

Тасым да бүгін таусылды.

Алмайтын бейне нар тыным,

Сайын бір далам бар- тұғын

Далам да бүгін таусылды.

Құлағың шалсын даусымды!

Сонымен “балдырлы көлі де”, “тарғыл тасты” тауы да, “ерменнің иісі бұрқыраған сардаласы” да тойымды да білмейтін, қойымды да білмейтін ашкөз, ашқарақ құлқынды айдаһар арандарға жұтылып кетті. Бұған ақын жаны қалай күйзеліп, қалай зар илемесін.

Қазір, өкінішке орай, “бізде бәрі жақсы”, “бәрі керемет” дейтін, кіл бір жүрек лоблытар мақтау мен мадақтан, жарамсақтық пен жалбақайлықтан тұратын, күпсіп сөйлегенде күптей боп ісініп, күмпілдеп сөйлегенде құлағыңның жарғағын жарып жіберетін өңеші шланга, кеңірдегі керней өлеңдер аз емес. Ондай өлеңдерді жазатын жазғыштар бейне бір “менің жағдайым жақсы, төрт құбылам түгел, яғни елдің де, жердің де жағдайы жақсы, төрт құбыласы түгел” деп ойлайтын болса керек. Олар елінің де, жерінің де ту- талақай боп тоналып, талан- таражға түсіп жатқанын көрмейтіндей. Тағы да оларды өздері сияқты тайыз, таңқы әлдебіреулер “ұлы ақын” деп,”керемет ақын” деп аяқтарын жерге тигізбей әспеттейтіндерін қайтерсің?! Ондай- ондай әупілдеп әңкілдеген әлдебіреулер сол қылығымен біреуі шерленіп, біреуі кәрленіп өткен Абай мен Махамбеттің де әруақтарын аяқ асты етіп жатқандарын білер ме екен? Әй, қайдам...

Жалпы, өз елі мен жерінің мұңын мұңламаған, жоғын жоқтамаған, тағдыр-талайына алаң болмаған, сол үшін нала- мұңға батып күйзеліп, күйінбеген ақын ақын боп жарыта ма?! Ондайларға Нұрлан Мәукенұлының жауабы даяр.

Көк су көлге айналды: не шара?

Көп шу селге айналды: не шара?

Ақ бу желге айналды: не шара?

“Гәкку” шерге ацналды: не шара?

Айналмаған сен ғанасың, бейшара!

Ойланбаған сен ғанасың, бейшара!

Басқа не десін? Бейшараның аты бейшара.

Нұрлан да, пенде деп аталатын, Құдайдың құлақ кесті құлдары біз секілді, бірде алысып, бірде шабысып, бірде келісіп, бірде кетісіп, бірде шарпысып, бірде шабысып жатқан алақұйынды аласапыранды мына дүниені көрудей- ақ көрсе керек. Ол да біреулермен құшақ аша келісіп, енді біреулермен ат құйрығын кесісіп кетіскен шығар. Өмір ғой! Біреулерге құлай жығылып, біреулерден көрместей боп безінуі әбден мүмкін... қалай дегенде де, бұл өмір қандай тайғақ, қандай тұрлаусыз. Қандай опасыз!

Ойдым- ойдым ойпаттың

Ой жағына бір қондым.

Қожыр- қожыр таулардың

Қыр жағына бір қондым.

Былдыр- былдыр бұлақтың

Бас жағына бір қондым.

Сылдыр- сылдыр құрақтың

Мас жағына бір қондым.

Сонымен күндердің күнінде не болды дейсіз ғой. Бәрімен үйлесім мен жарасым тапқан тіршілік күндердің күнінде безбүйректік танытып шыға келді.

Ойдым- ойдым ойпатым

Ой қаратты бір күні.

Қожыр- қожыр тауларым

Қой қаратты бір күні.

Былдыр- былдыр бұлағым

Бастықтырды бір күні.

Сылдыр- сылдыр құрағым

Қастық қылды бір күні!..

Көбіміздің- ақ басымыздан өткен жағдай ғой бұл. Бүгін ғана құшақтасып қауышып тұрғаның, күні ертең- ақ көкірегіңнен итеріп итжемеге қалдырып кетпеуші ме еді. Сондай-сондай жағдайды Нұрлан бейнелі сөздермен астарлап айту арқылы философиялық деңгейге көтере біліпті.

Нұрлан Мәукенұлы бұл өмірдің отына түсіп жанып, суына түсіп тұншығып, “балын да ішіп, уын да ішіп”, “аялдамастан айы, кідірместен күні қашатынын” біліпті. Пәни өмірден бақилыққа ерте жиналыпты. “Басынан күннің озғанын” көріпті.

Жанымды жеген мына күн

Құлдилай ұшқан құладын.

Қанатын қақты қайрылмай

Баса алмай қалдым бір адым.

Қолымнан түсті құрағым,

Ұстатпай кетті ұры күн.

Тірінің істеп тірлігін

Өте де шығар ғұмырым.

Жүрегім тозар, жүйкем де,

Тіршілік, мені икемде.

Өле алмай жүрген, ей, өлең,

Өлетін жанға сүйкенбе, –

деп өмірден де, өлеңнен де сырт бергендей болыпты. Бірақ оның өлеңдері, қазақтың қабырғалы ақындарының деңгейіне көтерілген Нұрлан Мәукен ұлының өмірін жалғастыра бермек. Оған біз кәміл сенімдіміз!

«ТАНЫ МЕНІ, АШЫП КӨР ҚҰПИЯМДЫ»

Кімге қалай екенін қайдам, ал мен үшін ең жаман өлең-- ортақол өлең. Неге? Өйткені, жаман өлеңнен өлеңнің текті табиғаты мен бекзат бітім-болмысын, сыртқы мүсіні мен ішкі тынысын түгел қамтып, түптеп тани алмайтын, дайындығы аз, түсінігі шала оқырманның өзі де бірден жерінеді. Ал ортақол өлеңнен көп-көп оқырман, тіпті, өзін өлең дүниесінің білгірімін, сөздің тамыршысы, ойдың безбенімін деп санайтын көзіқарақты, көкірегі ояу адамдар да бірден бас тартып, бірден сырт айналмайды. Өйткені, ортақол өлеңде бәрі бар. Ұйқас пен ырғақ дегеніңіз буын-буынымен үйлесіп, бунақ-шумағымен қосылып сіресіп тұр. Балталамақ түгілі, көк мұздың көбесін сөгетін сүйменмен ұрсаң да бұза алмайсың. Теңеу ме? Ол да бар. Образ ба? Іздесең оны да табасың. Әрине, ол теңеулер мен образдар оқыған адамды селк еткізетіндей, ең болмаса, селт еткізетіндей жаңа да, тың да емес. Әбден таптаурын болған көне немесе әлжуаз, көтерем. Бірақ қалай болғанда да, ондай өлеңдер, ең бастысы, өлеңге қойылатын негізгі талаптар мен шарттардың барлығын игеріп алған. Енді оған не демексің? Ондай өлеңге бірдеңе деуге қандай себеп, нендей салдарың бар? Әлде, ол өлеңнің авторымен алакөз бе едің? Сұрақ дәл осылай төтесінен, кісілігіңе салмақ сап қойылғанда, өзің-ақ амалсыз тосылып қаларың хақ...

Шынында да, ондай өлеңдерде бәрі болып келеді. Бірақ оқып шыққанда әлгінде айтқанымыздай, "не селк етпейсің, не селт етпейсің". Тым үйреншікті. Кәдімгі механикалық машықтан туған конвейерлік өнім. Штамп. Бірінен-бірі аумайды. Жарқ ете қалатын сілкініс те, сарт ете түсетін серпіліс те жоқ. Қимыл-қарекеттері - жіппен басқарылатын қуыршақтардың қимыл-қарекеттері. Жаныңның терең қабаттарына кіріп тебіреніске түсіретін сарабдал ой да, күркіреп, күрпілдеп келіп жарқылдап жататын жасындай асау мінез де жоқ, тек әлеміш бояулармен сылап-сырланған, күн көзінде жатқан шынының сынығындай жалт-жұлт етіп көзді арбайтын жасанды, алдамшы әрекет қана бар. Мұндай ортақол өлеңдердің қауіптілігі сонда, оқырман қауымның өлеңге деген талғамын барынша бүлдіріп, барынша аздырып-тоздыратындығында. Яғни оқырман қауымның осындай жылтыраған целофан қапшықтағы өлеңдерге әбден бой үйретіп, сүйексіңді болып алатындығында. Жұртшылықтың ондай өлеңдерге әбден бой үйретіп алатындығы сондай, кейде олардың қолына қан-жыны сорғалаған дүниені ешқандай орап-бүктемей, сол қалпында молынан қарпып ұстата салсаң, не боп қалды деп шошынып кетері хақ. Өйткені, ол жылтыраған целофан қапшықтағы өлеңдерге үйреніп алған. Әдемілеп, әрлеп, орап-сырлап беруің керек.

Ақырында ортақол өлең оқырманды адастырып, шатастыратыны сондай, оны бидайдан арпаны, күріштен күрмекті, тарыдан қауызды айыра алмайтын жағдайға жеткізеді. Менің ортақол өлеңді жаман өлеңнен де жек көретінім содан.

Мұның бәрін тәптіштеп айтып отырған себебіміз, әсіресе, кейінгі кезде шын талантты өлеңдердің сұрқай, ортақол өлеңдердің лайлы тасқынының астында қалып бара жатқандығынан. Содан барып шын талантты өлеңдер қаламға көп ілікпей, көзге көп шалына бермейді. Оның есесіне ортақол өлеңдердің пысықай авторлары орынсыз әспеттеліп, орынсыз құрметке ие болып жатады. Міне, осындай келеңсіз үрдістердің салдарынан, сырт қалып көзге көп шалына бермейтін ақындардың бірі, сөз жоқ, Бауыржан Жақып дер едік.

Әдетте, ақын деген, егер ол шын ақын болса, әдебиет табалдырығын аттаған бойда, ең болмаса, бір шумақпен болса да, жұртты жалт қаратары сөзсіз. Олай болмады ма, онда ол ақынның одан әрі жұртшылық аузына іліне қоюы екіталай. Бауыржанның оқырман қауымды бірден өзіне қаратқан өлеңі "Әжемнің ұршығы". Бұл өлең кезінде жай оқырманды ғана емес, қазақ өлеңінің күмбірлеп тұрған көне қоңырауы Әбділда Тәжібаевтың дуалы аузына іліккен болатын. Ол өлеңді бәріміз де сүйсіне оқығанбыз. Тағы бір оқиық.

Бір сәтке, әже, тыншып па ең,

-Шүйкеге мол жіп жиылып.

Отырушы едің ұршықпен,

Уақытты қоса иіріп.

Қолыңнан шыққан сыйлықтар,

Қонатын үйге құт болып.

Секундтар және минуттар,

Иірілетін жіп болып.

Сен жоқта көңіл серги ме,

Сағындық аңсап - бұл шыным.

Иесіз қалды төргі үйде,

Киелі сенің ұршығың.

Кетсең де алыс Күнге ұшып,

Кетпейсің естен ендеше.

Өзің боп мені жүр құшып,

Сен тоқып берген кеудеше.

Өзімді сонда жұбатып,

Өмірге іштей күйінгем. ...

…Ұршық қой мына Уақыт

Жіп қылып бәрін иірген.

Міне, жай ғана тұрмыстық бір шаруа алып әлемнің тыныс-тіршілігімен жалғасып, кішкене ғана бір деталь - Уақыт дейтін ұлы ұғыммен ұласып жүре берді. Оның үстіне секундтар мен минуттардың өзін жіп қылып иіріп отырған Әженің сиқырлы қуаты қандай десеңізші?! Бейне бір ол Уақыт билеушісіндей... Бірақ бәрін де үгіп, бәрін де уатып, жалмап-жұтып жатқан жебір Уақыт күндердің күнінде кәрі кейуананы да өзінің иіріле үйіріліп тұрған иіріміне тартып алып кетті. Тағы да осы өлеңдегі Әжеге деген соншалықты құштар сағыныштан, қимас аңсардан тағы бір сөз айтсаң көз жасы құйылып жүре беретін қыстығып тұрған бозбаланың лебі мен демі қандай?! Сол леп пен дем сенің де көкірегіңе кіріп, сенің де жаныңа ұя сап жатқан әлде бір сағыныш пен аңсарды оятып, дүр сілкіндіріп кеудеңді кернеп алып бара жатады.

Жалпы, Бауыржан өткеніне, балалық шағына көп үңілетін, сол бір дәуреннің тұнығына көп сүңгитін ақын. Рас, жалғыз Бауыржан ғана емес, бәріміз де өткенімізге, Бердібек ағамыз айтқандай, "балалық шаққа саяхат" жасамайтынымыз жоқ. Бірақ көбіміздің балалық шаққа жасаған саяхаттарымыз жалпылама баяндап беруден, сол бір шақты өліп-өшіп сүйетінімізді жел сөздермен күптіре айтудан әрі аспайды, немесе ол шақты суреттеп береміз деп көрген-білгенімізді этнографиялық мүражайдың библиографиялық көрсеткішіне айналдырып алатынымыз бар. Әрине, нақты бір детальді, айқын бір затты көрсетпей қандай бір кезең, қандай бір мезгілді өлеңмен өрнектей қою қиын. Бірақ ол деталь да, ол зат та тірі көрініс, тірі суретке айналу керек қой. Ол да бізден әлдеқайда жас бола тұра, бәріміз сияқты, "Қолтаңба" өлеңінде айтқандай, "ағаш қасықпен құрттың көбігін жалап" өскен ақын. Осы сөздің өзі-ақ талайымызды балалықтың шат-шадыман күндеріне алып кетіп, көңіл-көздеріміз уақыттың қалың тұманының ар жағында қалған талай-талай қызықты көріністерді бірінің соңынан бірін ілестіріп шығары сөзсіз. Бірақ өлеңнің міндеті өткенді тек көрсету ғана емес қой. Өлеңнің міндеті, ең алдымен, өткенді тірілту. Образбен көрсету. Тірі образбен! Сондықтан жұрттың Бауыржан ақыннан құрт қайнатып жатқан әжеңнің қолтаңбасын қай жерден көріп тұрсың деп сұрауы әбден заңды. Оның үстіне біздің қазіргі түсінігімізде қолтаңба деген қастерлі үғым, қадірлі түсінік. Олай болса, құртта қандай қолтаңба болуы мүмкін. Бірақ Бауыржан бізді дәл сол қастерлі ұғым мен қадірлі түсінікке алып келеді.

...Келешек бізді күтті алдан,

Келмеске сәби күн кетті.

Сол кезде сықпа құрттарда,

Қолтаңбаң барын білмеппін.

Құртыңды аңсап жаныммен,

Қолтаңбасын мен сәғындым –

Аялы алақаның мен

Салалы саусақтарыңның

Әжесінің аялы алақандары мен салалы саусақтарының ізі қалған құрт. Құрттағы әже қолтаңбасы! Өткеннің тірі образы дегеніміз осы емес пе?!

Бауыржанның әжесі туралы, әжесінің қолынан шыққан дүниелер жайлы жазған өлеңдер біршама. Тағы да ол өлеңдердің бәрі дерлік сәтті, бәрі дерлік желсіз күнгі көл тұнығынан күміс кесемен шөп еткізіп іліп алғандай мөп-мөлдір, тап-таза. Өйткені, олар аса бір құштар сүйіспеншілікпен, аса бір құмбыл ықыласпен жазылған. Бауыржан үшін әжесі, өзі бауырында өскен аяулы адам, асыл ана ғана емес, ол тұтас бір әлем. Әжесі бұл дүниеден өткенде, сол бір тағдырлы тұтас әлем де әжесімен бірге қопарыла көтеріліп, барса келмес бақи дүниеге көшіп кеткендей...

Бірақ әжесінен қалған мұра өлмек емес. Тағы да ол мұра мұра қалпында қалмай әлдеқайда масштабты, әлдеқайда ауқымды кең дүниемен жалғасып кетеді. "Алаша" өлеңін алайық. Әжесінің көзіндей кәдімгі алаша. Сол алаша үстінде жатқан ақын қандай күй кешеді дейсіз ғой. "Жатсам сенің үстіңде туған жерде ояндым" дейді. Бұл, әрине, детальдің ғана ойнауы емес. Тамыры да, қуаты да әріде.

Ойға баттым не түрлі,

Қасиетімсің төрдегі,

Ұшқыш кілем секілді,

Алып кеттің сен мені.

Енді, міне, туған жердің бәйшешек-гүлдері бетіне ою-өрнек боп түсіп, туған жердің бояуы сіңген алаша бір сәтте сиқырлы кілемге айналды да үстінде жатқан ақынды көтеріп ап әлем үстімен ұша жөнелді.

Бауыржан, сөз жоқ, дәстүршіл ақын. Бірақ дәстүршілдікті әлдекімдердей тар қауызға салып қарастырмайды, әлдекімдердей тым үстірт, тым жадағай, тым таңқы түсінбейді. Кеңірек қарастырып, тереңірек үңіледі. Менің бұлай деп шұқшиып сөйлеп отырған себебім, қазір бәзбіреулер дәстүршілдік дегенді өлеңнің сыртқы кейпі, яғни формасы деп ұғады екен. Басқаны былай қойғанда, өлең әлемінде едәуір аты бар деген бір замандасымыз "Біз өлеңді Абайдың жыр үлгісімен ғана жазуымыз керек, сол нағыз дәстүр" деп байлам жасапты. Рас, Абайдың ғажайып жыр-үлгілерінен ешуақта да бас тартуға болмайды. Өйткені, ол үлгілермен біздің ұлы құндылықтарымыз дүниеге келген. Ол үлгілермен әлі де талай-талай таңдай қақтырып, таңғалтатын шығармалар дүниеге келетініне шәк келтірмейміз. Яғни ол үлгілер мәңгі жасайтын үлгілер. Оған ешкімнің де дауы болмаса керек. Ешкімнің де! Бірақ Абай бұрын-соңды қазақ өлеңінде болып көрмеген жаңа үлгілер алып келді ғой. Тағы да ол жаңа үлгілер қазақ ұғымына соншалықты жақын. Сүйектес бауырдай боп сіңісіп кетті. Олай болса, оның сол дәріс сабағынан неге тағылым алмаймыз. Ол дәріс сабақтың біз үйренетін ең басты қасиеті -жаңа үлгілердің Абай ғана айта алған жаңа мән, жаңа мазмұнға қызмет етуінде. Абай ғана айта алған ол жаңа мән мен жаңа мазмүнды жеткізуге бүрынғы үлгілердің мүмкіндігі жетпес еді. Ол жаңа мән мен жаңа мазмұндағы Абай өлеңдері бізде бұрын болмаған жаңа үлгілерді киіп дүниеге келді. Табиғи түрде! Сондықтан бүгін өмірге келіп жатқан немесе болашақта өмірге келетін бөлек мән мен тосын мазмұндағы өлеңдер де өз үлгілерін киіп дүниеге келіп жатса оны жатырқамаған жөн. Тек табиғи болсын, арғы тамыры болсын Абай дәстүрі бізге осыны үйретеді.

Олай болса, жаңа мән, жаңа мазмұнсыз жаңа үлгіңіз де, көне үлгіңіз де әншейін бір іші қуыс схема боп шығады. Тағы да қайталап айтамыз: жаңа үлгіні жаңа мән, жаңа мазмұн ғана тудыра алады. Әрине, көне үлгілермен де ғажап дүниелер өмірге келуі әбден мүмкін. Келіп те жатыр. Тіпті кейде ұйқасқа ғана құрылып, таңдайы тақылдаған дидактикалық үлгімен жазылған өлең де жүрегіңді баурап, жаныңды жаулап алады. Бұл да бір сиқырлы құбылыс! Бір сөзбен айтқанда, қандай үлгімен жазсаң да, ол үлгі қозғаған тақырыбыңның мән-мағынасын, болмыс-бітімін ашуға қызмет етуі керек. Бауыржанның "Домбыра" атты өлеңі бар.

Бұлбұлдың дауысы

сіңген домбыра,

Қыран боп түлкі

ілген домбыра.

Аңшы боп ойға

шомған домбыра,

Аттың шабысы

қонған домбыра.

Лекіткен домбыра,

лепірткен домбыра,

Ортекелерді

секірткен домбыра,

Бәйге атындай

баптаған домбыра,

Арыстарымды

жоқтаған домбыра,

Арқаны жаяу

кезген домбыра.

Азапқа талай

төзген домбыра,

Азаттық күнін

күткен домбыра.

Қазаққа ғана

біткен домбыра!

Біз бұл өлеңнің қандай үлгімен жазылғанына мән беріп жатпаймыз. Өйткені, бұл өлеңде, ең бастысы, домбыраның табиғаты мен тағдыры сөйлеп тұр. Қараңызшы, өлеңнің әр жолы саусақпен басқан сайын бір леп пен бір гәп шығаратын пернеге айналып кеткен жоқ па? Сонымен бірге, бұл өлеңге тек домбыраның ғана табиғаты мен тағдыры ғана емес, қазақ рухының да табиғаты мен тағдыры өрілген.

Бауыржанның бізді тағы бір тәнті ететіні оның байқағыштығы мен қырағылығы. Ол, әдетте, жалт еткен жақындағыны шап беріп ұстай алатын, қиядағыны қалт жібермей қағып түсетін алғыр. Көзімен көргенді сол сәтінде сөзімен суретке түсіре қояды. Әрине, ол жылт еткен нәрсенің бәрін сырт еткізіп баса беретін ешқандай композицияны, ешқандай арақашықтық өлшемін, ешқандай көлеңке мен жарық тепе-теңдігін білмейтін, талғам атаулыдан жұрдай бей-берекетсіз фотограф емес. Оның сөзбен салған суреттерінің бәрі дерлік өрі нақты, әрі жанды. "Объектив - дерсің жанарым, жүрегім -фотоаппарат" дейді ол бір өлеңінде. Дәл солай.

Шілдені мүйізімен шайқап іліп,

Сиырлар бара жатыр оқалақтап.

Жанымызға соншалықты жақын, көзімізге соншалықты таныс аптапты күнгі ауыл суреті. Бірақ "шілдені мүйізімен шайқап іліп" бара жатқан сиырларды тек Бауыржан ғана көре алыпты. Енді Бауыржанның жаңбырлы күнгі күзгі ағаштарына қараңыз:

Күллі ағаш моншаға түсіп жатыр,

Шешіп тастап киімін сыртындағы.

Бұрын мүндай суретті қай ақын салыпты?

Бауыржанның кейбір суреттері аса іріленіп, зор қайрат, зор қуатқа ие боп кетеді. Сенбесеңіз, таңалакеуімнен тұрып жұмысына кіріскен көше сыпырушының қимылына көз салыңыз:

Сырылмен таңды оятып,

Сыпырып түнді жүргендей

Бұған енді қалай сүйсінбейсіз?

Тізе берсек, Бауыржан салған суреттерден тұтас бір көрме жасақтап шығуға болар еді. «Үлпілдеген көгалда, бүлкілдейді ақ бұлақ», «Жел жүгіріп барады су бетімен, су жүгіріп барады жер бетімен», «Дүр етіп қарағайдан ұшқан құстай кетті ұшып жүрегімнен қалың өлең», «Төсіне қырат-батырдың тағылған гүлдер орден боп», осылай жалғаса береді, жалғаса береді.

Егер Бауыржан табиғаттың көңілді де, қөздіде арбар сыртқы құбылыстарын сөз-суретке түсірумен ғана болып, тек соны ғана қызықтап кетсе, | онда ол оқырман қауымды тез жалықтырып алған болар еді. Онда ол қаншама әдемі бояулар жағып, қаншама қызық суреттер салса да, бар болғаны пейзаждық қана ақын боп қалар еді. Өйткені, табиғат әлемі, бізді қоршаған мына дүние әсем қимыл-қарекеттер мен ажарлы әсем суреттерден ғана тұрмайды ғой. Оның да тартысқа толы драмасы, күйініші мен сүйініші, бітіспес күресі мен тіресі бар. Сондықтан енді ол дүние астарына үңілуге бет қояды.

Өзендерім желең төсі ашылып,

Тереңіне, ағады сыр жасырып.

Қара жердің астарында асыл бар,

Қойнауына шөккен талай ғасырлар.

Қалың бұлттың астарынан жай құлар,

Қуаныштың астарында қайғы бар.

Жарықтың да астары бар - қараңғы,

Ой да астарлы, ұстама, дос, жағаңды.

Дүниенің лебі мен деміне алаң ақын, енді бұдан былай антеннадай сақ, мембранадай сергек. Сондықтан да ол уақыттың кеше, бүгін, ертеңіне, яғни үш өлшемінен де сыр мен гәп іздейді. Дүниенің бар түпкірімен жалғасып, дүниенің бар тарабымен байланысқа түскен ақын көкірегі, сөз жоқ, күмбір мен дүбірге толып шыға келмек. Енді оның бәріне алаң, бәріне күпті көңілі, тіпті космос кеңістігімен де байланысқа түскендей.

Басқарып тұрған әр қадамды үнсіз,

Басқарып тұрған айналамызды.

Ғажап бір күш бар жалғаған сымсыз,

Кунге де бізді, Айға да бізді.

Әрине, бүл жолдар арқылы ақын өзінің дүние танымы мен қиял кеңістігінің мүмкіндігін ғана көрсетіп қоймай, айнала тіршілікпен біртұтас, бір жаратылыс екенін, мына әлемнің бірімен-бірі қабысып, бірімен-бірі жалғаса жамырасқан құбылыстардан тұратынын, оның діңі де, тіні де бір екенін, ол әлемнің бүкіл тыныс-тіршілігі де, болмыс бітімі де сенің жүрегіңде жаңғырып жататынын жеткізіп тұр. Ақынның дүниетанымы мен қиял кеңістігі қаншалықты масштабты, қаншалықты ауқымды болса да, оның жаны, ең алдымен, жер бетіндегі өмір мен жер бетіндегі тіршілікке, тіпті оның көл бетіндегі қоңыр үйрегінің тағдырына да алаң. Өйткені, космос корабльдері де, ең алдымен, осы жұмыр жердің қамын ойлап, күйін күйттеп ұшып жатады. Олай болса, қоңыр үйрек екеш қоңыр үйректе де мына қатыгез заманның қасіреті жатса, ақын жаны қалай күйінбесін, ақын жаны қалай тебіреніп солықтамасын. Сол өлеңді түгел оқыңызшы. Үзіп-жұлып, бөліп-жарып оқу - бүл өлеңге обал.

Қалмастан тілсіз жауға жаны күйреп,

Қаперсіз, су бетіне салып ирек.

Көрдім мен, кетпейді әлі көз алдымнан,

Уланған көлде жүзген қоңыр үйрек.

Қоға да, жағадағы қамыс та улы,

Қосылған бұлақтағы ағыс та улы.

Балапан кезінде-ақ бұл үйректі,

Дегелең дүмпулермен таныстырды.

Тұратын қалың қамыс бүркеп, қорып,

Өсті ол көл бетінде үркек болып.

Биікке ұшушы еді бір кездері,

Шалдығып, соңғы кезде жүр көп қонып.

Мойылдай жанарына нұр сіңді айдан,

Қалайша у сәулені жусын бойдан.

Саржалдың сағымына жүр шомылып,

Қайнардың қасіретін білсін қайдан?!

Көзінен үңілген жақ мұңды көрер,

Оны бір көрген адам шындық өрер.

Өн бойы сәулеленген қоңыр уйрек,

Өлсе де туған көлге сүңгіп өлер.

Қолтоқпақтай ғана қоңыр үйректе бүкіл туған жер мен туған елдің қасіретті трагедиясы жатыр. Адамның қарау пиғылымен жасалынған алапат жарылыстың улы сәулесін балапан кезінде-ақ тұла бойына сіңіріп алған қоңыр үйрек халі - аянышты хал. Зорға ұшып, зорға қонып жүрген ол үйрек, бірақ бәрібір туған жерін, туған көлін тастап кетпек емес. Бәрібір ол, өлсе де сол туған көліне, улы болса да, сүңгіп өлмек. Осы бір жол арқылы-ақ, жаңғыз қоңыр үйрек қана емес, сол жерді мекен еткен тұтас бір елдің тағдыры көз алдыңа келіп тұра қалады. Неткен жанкешті қайсарлық! Қоғасы мен қамысына дейін уланып жатса да, семіп те, суалып қалмайтын неткен ессіз махаббат. Олай демей не дерсің! Айналаның бәрі улы сәуле сіңіріп алған. Ауру, дімкәс, кеселді, дертті. Санасыз қоңыр үйрек, әрине, оны білмейді. Ал саналы адамдарға не болған? Қопарыла, көтеріліп көшіп кетпей ме?! Мұндай сұрақтың сан сапалағын, мың түрлісін қойсаң да оған басқаша жауап таба алмайсың. Оған бір-ақ жауап бар. Ол - туған жерге деген ессіз де көзсіз махаббат. Сол махаббат қана оларды шырмап буып, шідерлеп ұстап жібермей отыр.

Бауыржан да сол тулақтай кеуіп, бордай үгітіліп жатқан Дегелеңнің дәл түбінде, яғни от бұрқырап, от жалмап, от жалап ойран-ботқасы шыққан

Абыралыда дүниеге келген. Сол Бауыржаннан "сен үшін дүниедегі ең ыстық жер қай жер" деп сұраңызшы. Ол ойланып жатпастан-ақ: "Арқау болып келбетің көп өлеңге, қайта түлеп қырларың көгерер ме? Дерттенсең де, қырық жыл өрт көрсең де, перзент үшін сендей жер жоқ әлемде" деп жауап берері хақ.

Туған елі мен туған жерінің ғұмыр бойы басылмайтын күйікті өксігі мен күйінішті зарын естіп өскен Бауыржан сылдырмақ-шылдырмағы көп мынау алдамшы өмірдің шаттығына шомылып, қуанышына жуынғысы кеп, өзін-өзі қаншама алдарқатқысы келсе де, бірақ бәрібір ол "ақ қан" боп ауырған туған даласының" ауруымен өмір сүріп, дертімен дем алады. Өзі солай дейді: "Келген сайын , қан жылап жан-жүрегім, қайтып жүрмін қайғы алып қала жаққа". Бейне бір ауылына қайғы алып қайту үшін баратындай. Неткен ауыр тағдыр! Неткен азапты ғұмыр!

Сенің де жаның азапқа түседі. Тамұқтың отындай ыстық жалын сенің де жүрегіңді шарпып өтеді. Мұндайда жан дауысы керек шығар. Солай болады да. Бауыржанның қолынан "Жан дауысы" атты дастан дүниеге келген. Тағдырдың өзі қойғандай тақырып. Ақынның жан дауысы шырқырап, туған жер төсінен "айнадай жарқыраған,көлін" іздеп, "көкорайлы шалғынын" таба алмай", "ән шырқап ататын ақ таңынан" адасып бебеу қағады. Құлындаған дауысы құраққа жететіндей. " Киік те жоқ, арқар да жоқ, қыран да жоқ. Жоқ! Бәрі жоқ. Тіпті дөңкиіп-дөңкиіп жатқан төбелердің де "әскердің тәртібімен шаштары алынып тасталғандай". Туған жерді адам айтқысыз зұлмат басқан. Сол зұлмат сұмдығынан тау да шыдай алмай зар қағады. Дегелең зарлап тұр:

Басталды сол бір сұмдық бастан кешкен

Секілді әлдеқайда аспан көшкен.

Жазығым көрінбейді жадыраған

Барлығы төңіректің астаң-кестең.

Жалмады айдаһар-өрт жаппай маңды,

Барлығы төңіректің отқа айналды.

Қаптаған қарағайым шоққа айналды,

Жүрегім шошынғаннан соқпай қалды.

Таудың алып жүрегі тоқтады. Тау өлді. Енді ол күлге, үйіндіге айналды. "Жүрегім соқпайды енді, демім бітті, ей, таулар, жиналыңдар жаназама" дейді Дегелең. Жер үстіндегі бүкіл, тауларды жаназасына шақырып тұр. Ақырғы сөз, ақырғы тілек. Таудың өзін өлтірген ол сұрапыл сұмдық күшке ештеңе де төтеп бере алмақ емес. Сенбесең, қураған тоғайдың: "Улы ортаға қамалдым да, улы сәуле уыстадым, улы, судан нәр алдым да, улы ауамен тыныстадым. Бұтақтары қудай болып, құшағымда тұнған ағаш, абыройдан жұрдай болып, қалдым бір күн тыр жалаңаш" деген төбе құйқаңды шымырлатар соңғы сөзіне құлақ түр. Немесе "Жылайын десем жасым жоқ, тарайын десем , шашым жоқ. Әлдекімдердің қолымен көкірегіме басылды от. Қырлардың көші қаралы, қош айтып маған барады. Әнімнің бәрі мұңды да, тәнімнің бәрі жаралы" деп еңіреген алып Даланы тыңда. Әйтпесе, "Өткеннің бәрі ойымда , ұмытпағанмын, сүйретілемін ентігіп тұрып қаламын. Шалдықтым мен де ауруға, шамам жоқ енді, құрдымға суым кеткендей құрып барамын" деп тұншығып, демі бітіп бара жатқан тартылған өзеннің мұңын естіп көр. Болмаса, "Жерімдегі жарылыс, жетті маған дүмпуі. Ойламаппын болар деп мұндай сұмдық бір күні. Кидім ажал көйлекті, жоғалып ем тапқызбай. Рухымды сөйлетті көрде тыныш жатқызбай. Адам азды, жер тозды, су тартылды, ну жанды. Қайда апарып сақтармыз қу сүйекті, қу жанды" деп шошынған зираттағы Абай сөзіне мойын , бүрыңыз.

Әйтеуір, бұл дастандағы қай тарауды оқысаңыз да қаның атқақтап басыңа шауып, жаның шүберекке түйіліп, ет-бауырың езіліп, сай-сүйегің сырқырап қоя береді.

Сөз жоқ, Дегелең мен Абыралы қасіреті -бүкіл жердің, бүкіл қазақтың қасіреті. Ол қасіретті бүкіл болмыс-бітіміңмен, бүкіл тамыр-талшығыңмен сезінесің. Бірақ ол қасіретті дәл Бауыржандай сезіне қоюымыз қиын. Өйткені ол сол жердің ауасын жұтып, сол жердің суын ішіп, көлінен қоңыр үйрегін көріп, қорасынан қоңыр қозысын өргізіп өскен ақын. Алматыдан ауылына барса да, ауылынан Алматыға қайта оралса да алапат сұмдық зұлматтың аждаһа демінен әлі күнге азап шегетін жандармен күнде кездесіп, оларды күнде көріп, олармен күнде сөйлесіп отыр. Күнделікті күйбең тірлік жетегімен жүрген біздер біздер көбіне ол қасіретті естен шығарып алатынымыз рас. Ал Бауыржан тағдыры басқа. Бірде ол маған: 'Тем-аға, мен тіпті ойын-тойда да елегізіп отырам...Телефонның дауысы кейде маған шоқ басып шар ете қалған баланың даусындай естіледі. Тағы да не боп қалды деп шошып кетем" дегені бар. Яғни ақын жүрегі ел қасіреті мен ел азабын арқалап тұр деген сөз. Ол қасірет пен азапты Бауыржан енді жүрегінен сылып тастай алмайды. Ғұмыр бойы олай өмір сүру, әрине, ауыр. Бірақ лағнет атқыр, мына қу тағдыр оның жүрегіне сондай қасіретті жүк арқалатып қойса, не дерсің. Амалың жоқ қой. Олай болса, енді оның ақындық бағы да сол азапта. Басқаша айту мүмкін емес. Шындығы сол.

Мен бұл мақаламда дауысы нық, тегеуріні қатты Бауыржан Жақып ақынның шығармаларының табиғаты өзіме жақын бағыттарын ғана сөз еттім. Шын ақынның бітім-болмысын, оның көркемдік-эстетикалық өресі мен өрісін түгел қарастыру, оның ұңғыл-шұңғылын түгел тану мүмкін болмаса керек. Бауыржанның «Таны мені, ашып көр құпиямды» деген сөзі де біздің сол ойымызбен үндесіп тұрғандай.

ӨТКЕННІҢ ӨКІНІШІНЕН ДЕ РУХ ІЗДЕГЕН

Бүгілген тізесін жазып, иілген еңсесін көтерген ел, ең алдымен, қаншама жылдар, тіпті қаншама ғасырлар бойы көз жазып қалған өткеніне ден қойып, сол өткеніне өткел салып, ондағы жасалынған жәдігерлер мен құндылықтарды қатал да қатыгез заманалар көміп тастаған уақыт құмының астынан қазып, аршып алуға бел шешіп, білек сыбанып кірісіп кетсе керек. Әрине, жүздеген жылдар бойы зорлық пен зомбылықта өмір сүрген, маңдайының соры бес елі болған біз сияқты елдің өткенде кеткен есесі де, өзекті өртер өкініші де көп. Тым, аса көп. Алдымен, бүгінгі күннің төбесінде тұрып, шет-шегі жоқ мыңжылдықтардың қиыр алыс түпкірлеріне дейін тарам-тарам боп созылып жатқан тарихыңның жолдарын, тарихыңның тамырларын тауып алуың керек. Әрине, тарих деген алдымен ғылым. Ал, ғылым көбіне-көп нақты фактілермен, қасаң дәлел-дәйектермен ғана сөйлейді.

Сондай-ақ, тарих жолдары мен тарих тамырын табу бір бөлек те, оларды тану бір бөлек. Екеуі екі басқа. Сонымен бірге ол тарих тамыры рухани нәр, рухани құнармен байытылмаса, онда ол, мүлде қатып-семіп қалмаса да, тым әлсіз, тым сылбыр соғары сөзсіз. Ол тамырды буырқандырып, толтырып соқтыратын тек қана сол рух.

Рух деген құдіретті сөзді де, біз кейде, біржақты түсінеміз. Оны біз көбіне-көп ұдайы жеңіске шақырып, жалауын желбіретіп, семсерін оңды-солды сермеп тұрған кілең бір атойлаған сөздер деп ұғатынымыз бар. Ал, шын мәнінде, ел мен жердің қамын ойлап қамығып сөйлейтін қынжылысыңызда да, оның өткенін ойлап опынып сөйлейтін өкінішіңізде де рух бар. Өйткені халық неғұрлым қатты қамықса, ертеңінің қамын соғұрлым көбірек ойлайды, өткеніне неғұрлым көбірек өкінсе, соғұрлым өжеттеніп, өршелене ұмтылады, неғұрлым қайғы-қасіретті болса, соғұрлым қайраттанып кетеді. Әрине, ол халық намысты, жігерлі болса. Ал намысты, жігерлі халықтың сөзі де, тілі де ақындар ғой. Халықтың қаншалықты намысты, қаншалықты жігерлі екені, бәрінен бұрын ақындарынан білінеді.

Шынын айту керек, әсіресе, тәуелсіздік алар алдында да, тәуелсіздік алғаннан кейінгі жылдары да ежелгі арқар мүйізді, арыстан дауысты «ақырып теңдік сұраған» жыраулардың бұла болмысын бойына сіңіріп алған біздің ақындарымыз бес қаруын түгел беліне тағынған нағыз сардарлық та, сарбаздық та мінез көрсете білді. Қатыгез заманның қабат-қабат темір қақпасы қақырап қаусап, темір шымылдығы сыпырылып түскен соң-ақ ол ақындар уақыт топырағының астында қалып қойған тарихи тақырып қамалдарын «жаулап алу» үшін лап қойды да, ұлт бойында өткен күндердің асқақ рухын оятуға кірісті.

Міне, сол қадірлі қатардан қайратты ақын Қасымхан Бегманов та табыла білді. Оның «Ташкентпен қоштасу» атты өлеңін оқысаңыз өзегіңізді өрт боп жалар өкініш пен омыртқаңызды опырып жіберердей опыну құшағында қаласыз.

Шулы шаһардың самаладай боп

шамдары жанды жарқырап,

Көшелерінде даладай дарқан қазақтың көне салты қап.

Алшаңдай басып алашордашыл

осында жүрді-ау асылдар,

Асылдарымды біздерден бөліп түбіне

тартты ғасырлар.

Қалай өкінбейсің?! Қалай опынбайсың?!Қалай күйінбейсің?! Күні кешегі біздің ұлт көсемдеріміз бен алып арыстарымыздың осынау тас қаланың тас көшелерінде әлі күнге ізі сайрап, тас алаңдары мен тас сарайларында үндері сайрап тұрса! Енді ол іздер бірте-бірте суырып соғып тұрған уақыт құмынан көмескі тартып, ол үндер бірте-бірте қашықтаған сайын қашыртып, алыстан естілер сарынға айналмақ.

Еңсемді езген күн болды,

Жарық күнім түн болды,

Қала жаққа қарасам, көзіме жас толасың.

Қалай қиып кетермін Төле бидің моласын!

Ақын жатбауыр-тасбауыр болып бара жатқан тасқала – Ташкентін қия алмай қиналып тұр. Бұл қоштасу ғана емес, айырылысу. Амалсыз айырылысу. Қайта оралмастай хал кешу! Өйткені қазіргі Ташкент «Алаштың тілін ұмытқан». Енді мүлде күдер үзуден басқа амал жоқ. Осымен арғы-бергі тарихымыздың тағы бір ауыр қақпасы сықырлап ашылды да, көкірегімізді қақ айырып, қайта ашылмастай боп сықырлап біржола жабылды...

Рухсыз тарих – құлықсыз тарих. Құлықсыз тарих, әлбетте, фактілер жиынтығы ғана. Оның бойына бүлкілдеп соққан рухты қан жүгіргенде ғана ол тарих бүгінге, ертеңге, арғы алыс күндерге қызмет етпек. Ол үшін рухтың басты-басты бастау көздерінен мейірің қанғанша сусындап, оның оқшау-оқшау асқақ кезеңдерінен мерейіңді өсірер, мәртебеңді асырар қастер тауып, өршіл мінез бен өжет қайсарлықты бойыңа барынша сіңіре білуің керек.

Міне, ақын енді Махамбет қабірінің басында тұр.

Тарихқа найзаменен атын жазған, жан бабам,

Мәңгілікке асау жыр мен хатын жазған, жан бабам.

От шашырап, жалын атқан сөзіңе,

Бостандықтың жолында бассыз қалған өзіңе,

Бас июді парызым ғой деп білдім...

Өткеннің рухты тұстары мен рухты тұлғаларының алдында бас ие алмаған адам, ертеңгі күннің алдында кеудесін керіп, басын шалқақ ұстап жүре алмайды. Өткеннің қаны мен жанын бойына сіңіре алмаған адам бостекі бос елес, солбырайған сұлба! Тіпті, өткеніңді тани алмасаң, ертеңіңді таба да алмайсың. Бірінсіз бірі жоқ. Қасымхан осы бір аксиоманы бар болмыс-бітімімен, бүкіл тамыр-талшығымен сезіне біліпті.

Адам жанының рухтануы, қайта-қайта айтып отырғанымыздай, елі мен жері үшін жан берісіп, жан алысқан өткен әруақтарға шын ниет, шын пейілмен құлай жығылып мінәжат етуден басталады. Өткенімізді танып-білмей жатып «ертең! ертең!» деген сөзді өңешің жыртылып, өндіршегің үзіліп кеткенше қанша айқайлап қайталап айтсаң да рухтана алмайсың. Өйткені «ертең» тұлғасы тұлдыр абстракция! Бос қиял! Оның келбетін тек қана өткеніңді танып, өткеніңмен табысып қана көз алдыңа нақты елестетуің мүмкін! Басқаша болуы мүмкін емес!

О, Түркістан, шапағат бер, сабыр бер,

Сары даладан бақыт іздеп сабылды ел.

Сағым басқан қырда жатқан елеусіз

Мені мұңға батырады қабірлер.

Қабірлерім, өткен ғасыр, өткен күн,

Тарихы ол кеше өмірден өткеннің,

Мен қайғысын болмысыммен сезінем,

Иесінің сандықтағы шекпеннің.

Бәйіт арна, құрбандық шал, дұға қыл,

Дұға қыл да, жүрегіңмен жыла бір.

Қабірлерге қамқор ана секілді,

Аруағымды қымтап жатқан мына қыр.

Осы жолдардан-ақ сен қыр үстінде жатқан қабірлер арқылы ақын бойына тылсым бір қайратты күш пен айбатты сестің сіңіп кеткенін бірден сезіп, бірден аңғарасың. Өйткені ол күш пен сес сенің де бойыңдағы қалғып бара жатқан қайрат пен жігерді дүр сілкіндіріп, қаның мен жаныңды дүбір мен дүрбелеңге толтырып бара жатады. Ойыңда от тұтанып, санаңда шақпақ шағылып жатқандай хал кешесің! Рух сабақтастығы, рух табиғаты деген осы! Өйткені рух жанды құбылыс. Рух, әдеттегі жай күндері ұлт бойында жайбарақат дамылдап жататын, көзге көрінбейтін тылсым сілкініс, найзағай, көк сүңгі.

Егер біз еліміздің әйтеуір бір түкпірінде бір қазақ әлдебіреулерден жапа шегіпті, әлдекімдерден жәбір көріпті деген сөзді есітсек-ақ, әлгі біздің бойымызда дамылдап, жайбарақат жатқан сілкініс қопарыла жарылып, найзағай біткен қып-қызыл боп шатырлап, көк сүңгілеріміздің алмас ұшы көкке шаншылып шыға келері сөзсіз. Сондықтан қай ұлтты да рухтай ешнәрсе біріктіре алмайды. Рухынан айырылған ел, ырқынан да, тұғыр-тұрқынан да айырылады.

Біздің барлық жерде де «рух, рух» деп жағымыз талғанша қақсап, деміміз өшкенше өзеурейтініміз содан ғой. Бірақ, амал не, ол сөзімізді құлағының дәл түбіне зеңбірек қойып атсаң да селт етіп естімейтін тас керең заманға тап болып отырмыз. Содан да рухымыз жасып, жігеріміз құм болып қала ма деп қорқасың. Өйткені рухы жасып қалған елдің құты қашып, жігері құм болған елдің тілегі түтілген жүн болады. Ондай елдің еңсесі ешуақытта көтерілмек емес. Сондықтан да Қасымхан ақын жүрген жолдары мен барған тұстарының бәрінен, алдымен, рухты тұлғалар мен рухты нышандар іздейді. Іздейді де табады. Табады да көкірегі қарс айырылып аһ ұрады, өңешін өрт жалап өкінеді, кеудесі көріктей керіліп күрсінеді. Оның «Ыстықкөл жаққа жол түскен кейбір шақтарда, Хан Кенені ойлап көзіме ыстық жас келді» дейтіні сондықтан. Содан да ол «Ағыл да тегіл жастығым су боп ояндым, Жаныңа сенің Наурызбай болып жеткім кеп» деп күйзеледі. Содан да ол «Айналып көкті жүргендей кекті жебе бір» деп кесекті ойға батады. Содан да ол

Ноғайлы болып аңырадым,

Отырар болып қаңырадым,

Ақтабан болып шұбырып,

Далада қалды саңлағым.

Семей де болып сенделдім,

Ертіс те болып емделдім.

Қасіретіңмен қайысып,

Қызығыңды кем көрдім.

Нарын да болып ұлыдым,

Арал да болып құрыдым.

Желтоқсан болып борадым,

Лақтырып тағдыр құрығын,

-деп бірде шамырқанып шарт сынып, бірде далада қалғандай сандалып сансырап, бірде қабырғалары күтір-күтір етіп біртіндеп сөгіліп, енді бірде борандай бұрқырап түтеп, әйтеуір сан-сапалақ халге түсіп, сан-сапат күй кешеді.

Өткенмен сырласу кім-кімге де оңай болмаса керек. Өйткені өткеннің өкінішті қасіреті мен өзекті өртер қайғысы аса ауыр. Қасымхан ақын өткеннің сол өкінішті қасіреті мен өзекті өртер қайғысын тұла бойынан өткізе біліпті.

Менің бір жіті байқағаным, Қасымхан Бегманов көбіне-көп өткенмен өмір сүреді екен. Бейне бір оның бүкіл тіршілік мазмұны мен мәні өткенде қалғандай. Өйткені ол қайғысын да, уайымын да, тіпті қуанышын да өткеннен іздейді. Бұл сөздерді мен тектен-тек айтып отырғам жоқ. Ол бұл мінезін елі мен жерінің тағдырлы тарихын тану тұстарда ғана емес, аласұрған жастық шақтағы махаббатын жырлағанда да анық танытады.

Жастық шағын есіне алса-ақ болды, оның жыр-шанағынан әбден сартап болған сағыныштың сары уайымы сарнап, перне-пернелерінің астынан емешегі езіле үздіккен саздар мен әуендер безілдеп, қыл ішегінен шері тарқатылмай ішқұса болған әуендер мен сарындар уілдеп қоя береді.

Жиырма жыл көрмегенмiн, көрмегенмiн,

Қалайша тiрi қалғам, өлмегенмiн.

Көзiңе ерiнiңе, әуезiңе,

Өлердей болып жаным, шөлдегенмiн,

Алдыңда тұрмын мiне, өлмегенмiн,

–деп сол бір қызсыз осыншалықты өмір сүргеніне, өзге емес, өзіне өзі таңқалып қараған ақын, «Сені жырлап өту үшін жалғаннан, аяулым-ау, мұңын алғам Мағжанның...» деп өзінің мұңының да ет пен терінің арасындағы қызба жел емес, оның тамыры әріде, әруақты текте жатқанынан хабар береді. Махаббат мұңы Мағжан мұңымен мұңдас ақынның көкірегі қарс айырылып сөйлемеске әдді жоқ. Ондай ақын, ең алдымен, махаббатқа адал. Ондай ақын ғана «Махаббат жоқ» - деген сөзді естісем, көз алдыма сен келесің, аяулым» дей алады. «Сенсіз өткен жиырма жылым өтірік, сенсіз менің өткен емес бір күнім» деген сөздер де сондай ақынның ғана аузынан шыға алса керек. Сондай ақын ғана «Ең соңғы сөз айта алатын хал болса, жаным, Сенің есіміңді атармын» деп өліп-өшеді.

Сонау көктем, аңсатты ғой, аңсатты,

Жүректен жыр, көңілден күй қанша ақты.

Сенсіз өткен жылдар мені мұңайтып,

Сенсіз өткен айлар мені шаршатты.

Тұнжырайды аспан жалын жыймаған,

Жүрек бердің махаббатын қимаған.

Елеусіздеу осы ауылдың қызы ғой

Маған мәңгі жалғыздықты сыйлаған.

Мәңгі-бақи жалғыздықты сыйлаған махаббатқа да соншалықты еміреніп, соншалықты тебіреніп сөйлеуге де болады екен-ау! Есі кеткен, ынтығы құрыған неткен көзсіз махаббат бұл?! Олай демей, енді бұған не дерсің?!.. «Жалғыздықты сыйлаған» қатал махаббаттан да ләззат тауып тұрса!

Қасымхан өзінің соңғы кітабының атын «Ол көктем оралмайды» деп атағанда да, сол қайтып оралмайтын, мәңгілік жалғыздыққа тастап кеткен өктем махаббатты тұспалдап, ишаралап қойса керек. Оның бұрқылдап қайнап, тасып-төгіліп жататын асау сезімдерге толы ғашықтық жырлары тұнып тұрған драма. Үзіліп кетердей боп үздігіп сөйлеп тұрған ол, кенет көп ұзамай амалы жоқ шарасыздыққа ұрынып күйзеле күдер үзеді. Бірақ ол күдер үзгенде ат құйрығын кесісіп, мойнын бұрмастай сырт айналмайды, енді жан арпалысына түседі. Өзімен өзі күреседі. Өз отына өзі өртенеді. Бірақ жанып кетпейді. Бір махаббат драмасынан құтылар құтылмастан тағы бір махаббат драмасының ішіне кіреді. Яғни, тағы да ғашық болады. Құдай-ау, бірде бір беті қайтпайтын, бұл неткен өжет, бұл неткен қажымас- қайратты махаббат! Басына қаншама соққы тиіп, қаншама таяқ жесе де қайтпайды-ау, қайтпайды!

Күйеуден бозым үстем ет

Жігітке сын ба, қалған сын,

Ерніңнен үнсіз тістелеп

Үстіңнен төніп сүйгенде

Жағымнан тартып қалғансың.

Ал сонда кімді қаусаттың,

Қаусырды қазір жыр мені.

Жағыма тиген саусақтың

Жүзіме емес, жаным-ау,

Жүректе қалды іздері.

Бірақ ақын шапалақ жесе де, не қызды, не өзін айыптап, кінәлап жатпайды. Өйткені «Жыласа былай шыға өзі жылар, Ақындар сүйген қызын жылатпайды». Бұл оның өмірлік кредосы. Сондықтан болса керек оның махаббаты қаншама сәтсіздіктер мен өкініштерге толы бола тұра сүртілген шыныдай тап-таза, таңғы шықтай мөп-мөлдір.

Жастық шағында өткен, тіпті олар сәтсіздіктер мен өкініштерге толы бола тұра, тамсанған сайын тамсандыра беретін, жан ләззаты мен жүрек құштарлығына шүпілдеп тұрған махаббат пен ғашықтық сәттерді еміне, егіле, кейде сөгіле жырлаған Қасымхан Бегманов заман мен уақыт алдындағы міндеті мен борышын, парызы мен қарызын бір сәт те есінен шығарған емес.

Тура жолда сүріндім де,

құладым,

Көкке қарап, бойға қуат сұрадым.

Көңілімнің ағыта алмай бұлағын,

Ақ қағазда...

өксіп-өксіп жыладым.

Кеше ғана атушы едік сақаны,

Қайда дейтін...

Қырығың да тақады.

Ақ кемпірдің жүзіндегі әжім мен

Ақсақалдың ойландырды сақалы.

Ақын толысты. Ақын кемеліне келді. Уақыттың қабағына, заманның ажарына зер салды. Алыс-жұлысы да, тартыс-таласы да көп мына өмірдің алағай да бұлағай кезендерін де, ыстық-суығын да, ащысы мен тұщысын да көрді. Өрге ұмтылсаң етегіңнен тартып, еніске түссең одан сайын еңсеңді езіп жіберуге даяр не деген қатыгез қатал заман бұл?! Адам біткен бір-бірінің абыройын айрандай төккеніне, бір-бірін жерден ап, жерге сап аяусыз жәбірлеп жатқанына мәз. Бір-бірін қабірге тықпай, бір-бірінің қадіріне жетер емес.

Таң атады,

күн батады,

Қара жерде айналар.

Қатал тағдыр тіл қатады,

Көкіректі қайғы алар.

Бақыт сенің қолдарыңда,

Күндер келер арайлы.

Жүріп өткен жолдарыңда,

Өсек қардай борайды.

Қанаттылар барады ұшып,

Уақыт шіркін зырлайды.

Қара түнде қара мысық,

Көкіректі тырнайды.

Іштен тынды-ау талай дана,

Қос ішектей септесер.

Жер басарсың қалай ғана,

Қадіріңе жетпесе ел.

Бұл өлеңнен бұрынырақ жазылған басқа бір өлеңінде айтқандай «алты қапты жарып шығар кездікпін» десе де, өмірдің өсегі мен жаласына, әділетсіздігі мен аярлығына адам жаны шыдас берер ме?! Ең сұмдығы, ақ тер көк тер боп адал еңбек етіп, оған барыңды да, базарыңды да қиып бергенде, артыңнан айтақтап ит қосып, алдыңнан қақпан құрып, үстіңнен қиқулатып құс ұшырып жататыны қалай?! Мұндайға жан да, тән де төзер ме?! Олай болса, ақын байғұс жоғарыдағыдай қамыға, жабыға өлең жазбай қайтеді?!

Бүкіл ғұмыры алыс пен жұлыстан, тартыс пен таластан, шаппа-шұп айқастан тұратын бұл пенде ғұмыры тек қана пәнилік өмірден бақилыққа кеткенде ғана байыз табатын болса керек. Өз өмірінде көп нәрсені көріп, көргенін көкейіне әбден түйіп алған Қасымхан да мұны бір кісідей біледі. Біледі де, туған жердің төсінде төмпешік-төмпешік боп баракат тауып жатқан әруақтардан ғана рухани демеу тапқандай болады. Өйткені мақаламыздың басында қайта-қайта тәптіштеп айтқанымыздай, өткенсіз бүгін де, ертең де жоқ. Болмақ та емес. Олай болса, біз де мақаламызды Қасымханның бәйіттей естілетін бейіттер туралы өлеңімен аяқтағанды жөн көрдік.

Бейіттерге қонды тағы кептерлер,

Кептерлерім, алысқа ұшып кетпеңдер.

Төмпешіктер деп қарама жай ғана,

Бұның бәрі кеше өмірден өткендер,

Айналайын кептерлер.

Мәңгілікке осында орын тепкендер,

Тылсым сырды сезгендей ме кептерлер.

Кептерлерге мұң шаққандай көрінді,

Алуан адам талай келіп кеткен жер.

Бейіттерді аяқ асты етпеңдер,

Моншақ көзді үрікпейді кептерлер,

Дәм-тұз бітсе бізде барар орын ғой,

Бал өмірді қимай-қимай өткендер.

Сан айналар шыр көбелек көк пен жер,

Біздер әлі кездесеміз, кетпеңдер.

Бұл бейітте жатыр жақсы адамдар,

Қоштасайық, қош болыңдар, кептерлер.

Қоштастым мен жанарымнан жас парлап,

Дүние-дәурен, басымыздан қашқан бақ.

Бейіт қорып жүрген нәзік құстарым

Бірте-бірте бара жатты аспандап.

Бұл жолдардағы кептерлер пәни мен бақилықты жалғастырып жүрген рухтар ғой. Рух өлмесін!

“КӨҢІЛІМДЕ МЫҢ ӘБІГЕР, МЫҢ СҰРАҚ”

Қазір не көп? Баспа көп. Қазір не көп? Сол баспалардан шығып жатқан кітап көп. Қазір не көп? Өлең көп... Бүгінде олардың бәрін қадағалап, бәріне баға беру мүмкін емес... Сонымен бірге ол кітаптарды, мемлекеттік тапсырыстан тыс, өз ақшаларымен шығарып жатқандары қаншама?! Олардың көптігіне қуана отырып... кейде қатты торығып, күйінесің. Сол топан кітаптарды қарасаң , әдебиетке деген талаптың төмен түсіп кеткенін, талғам - таразының бүлінгенін көре тұрып қалай күйінбессің. Өлең деген қасиетті ұғым еріккендердің ермегіне айналып бара жатқандай. Ғұмыры өлең жазып көрмеген, оның табиғатынан мүлде мақұрым адамдар, зейнеткерлікке шығып алып, балалары, немесе жақын- жуықтарының демеуімен, том- том өлең кітаптарын шығаратын болып алды. Содан бүгінде қасиетті өлең қадірі де , ақын қадірі де қашып барады. Тағы бір өкініштісі, сондай талаптың кеміп, талғамның бүлінуінің кесірінен, өлеңді өмірім деп білетін ақындар да рухани қатты зардап шегуде. Айтылмайды. Аталмайды. Көңілден де, көзден де таса қала береді...

Сондай ақындардың бірі, өлеңге де , өмірге де шын пейіл адал қызмет етіп келе жатқан Болат Шарахымбай. Бір байқағаным оның көзі көреген. Құлағы сақ. Жаны сергек.

Сон- о- у аспан астында...

Қазығұрттай тектілімнің күрсінгенін естідім,

Кеудесінің түбінде дүрсілдерін естідім,

Бозатаны боз жусан боздағанын естідім,

Жүрегінің түкпірін қозғағанын естідім,

Қарғыбаусыз қара бұлт ашынғанын естідім,

Найзағайы нарттай боп шошынғанын естідім,

Безіп жүрген... дауасыз безгелдегін естідім,

Бос шелектей дүниенің безбендерін естідім.

Кәрі Қазығұрттың күрсінгені мен оның кеудесіндегі дүрсілдерді, найзағайлардың шошынғаны мен дүние безбендерінің бос шелектей даңғырап кеткендерін ести алатын ақынды қалай сен сергек дей алмайсың?! Заман лебін, уақыт демін тылсым түсініктер арқылы сезіне білу, сол арқылы сенің жаныңда да құпия бір құбылыстардың шоғын үрлеп, отын тұтатып жіберу ақынның ақынының ғана қолынан келсе керек. Шын өлең– қашанда құпия. Онда тіпті арбап алатын сиқырлық, бір сәтке болсын есіңді алып дуалап тастайтындай магиялық қуат болуы әбден мүмкін. Өйткені ол жансызға жан, тілсізге тіл бітіре алады. Шырпысыз от жағып, қашаусыз тас жара алады. Ең бастысы, ақын соған сендіре білуі керек. Мәселен, Cіз ақынның “Қазығұрттың күрсінгенін естідім” деген сөзіне , сөз жоқ бірден сенесіз. Ешқандай күдік, кұмәнсіз бірден қабылдайсыз. Оны cезгенде де, санаңыздың арғы түкпірінде жасырын жатқан түйсік арқылы сезесіз. Өйткені Қазығұрт азап пен мехнаттан тұратын ғасырлар куәсі. Оған уақыт пен заманның қайғысы мен қасіретінің табы сіңген. Олай болса, Қазығұрт қалай күрсінбесін. Ол күрсіністі Болат Шарахымбай қалай естімесін?!

Ақын айнала тіршіліктің тұла бойында болып жатқан сан қилы құбылыстарға үңілу үшін, ең алдымен, өзіне үңіле білу керек. Өйткені өзіңді танымай, өзгені тану қиын. Солай бола тұра, өзіңді тану оңай шаруа емес. Өйткені өзіңді тану үшін, өзіңді отқа да, суға да салуға тура келеді. Қолыңнан ол келе ме?! Әй, қайдам... Бұл көп ақынның қолынан келе бермейді. Өйткені олардың көбі күпсіп, күмпілдеп сөйлеуге құмар. Дағарасын қағып, даңғазаланып кетеді. Мен ондаймын, мен мұндаймын дегенде Алатауды айырып, Қаратауды қайырып жібереді. Орнымен болса екен- ау. Орынсыз. Ал Болат Шарахымбай өз өкініштерін ешқандай бүгіп- жасырмастан жұрт алдында ақтарып жайып салады.

Сезімім бар еді

Буынсыз тілге былғатып алдым.

Төзімім бар еді,

Қай жерде, білмеймін, ұрлатып алдым.

Шүкірім бар еді

Тіршілік итке талатып алдым.

Үкімім бар еді,

Үзіліп- талып құрғатып алдым.

Тәңірім бар еді,

Табансыз тұста тонатып алдым,

Жарығым бар еді,

Жол айрықтарда жоғалтып алдым,

Сабырым бар еді,

Сайқал тағдырға сабатып алдым,

Анығым бар еді,

Оны да, құрғыр, сорлатып алдым.

Бұл өлең – өзіңе үңілдіретін өлең. Ойландыратын, толғандыратын өлең. Құрықсыз, жүген-ауыздықсыз кеткен қым- қуыт мына заман, ең алдымен адамды аямайды. Жаныштап езіп жібереді. Табанға салып таптайды. Таптап- таптап бар асыл қасиеттеріңді тонап алады. Сенбесеңіз, айнала қараңызшы. Сезімі былғанбаған, төзімі ұрланбаған адам бар ма? Шүкірінен, үкімінен айырылып қалғандар қаншама. Тәңірі мен жарығын жоғалтып алғандарда есеп жоқ. Сабырын сабатып, анығын сорлатып алғандар ше? Мұның бәрін күнделікті көріп, біліп отырмыз. Ақын өз бойындағы өкініштерді жалпы адам, қоғам бойындағы өкініштермен жалғастырып, салаластырып, сабақтастырып жіберген. Мұндай кезде дәрменсіз күйге түскен ақын байғұс не істеу керек? Дәтке қуат таба алмаған ол, сөз жоқ, күйінеді. Күйініп қана қоймай, безінеді. Сондықтан да ол:

Заманауи запыран

Сенен қашып барамын.

Тасұр- тұсыр тапыраң

Сенен қашып барамын.

Өгейленген өлеңім

Сенен қашып барамын.

Керегі жоқ керегім

Сенен қашып барамын,–

деп бәрінен сырт беріп, бәрін де көрместей боп беті ауған жаққа лағып кеткендей болады да:

Қайда барам қашқанда?!–

деп амалсыз күй кешіп, тұйыққа тірелгендей хал кешеді. Бірақ ақынның не болғанда да, салы суға кетіп, үміті мүлде үзіліп қалмайды.Рухани таяныш, рухани ұстын іздейді. Олай етпесе, ақын ақын болар ма? Енді ол өзегін өртеген өкініштерін ысырып тастап, тіреліп қалған тұйықтан шығып дүр сілкінеді.

Кер маралдай келісті

Еңселігі еңісті,

Сүйегі асыл сүлей- дүр,

Дүрегейдей дүлей- дүр,

Қандай еді тұрысы

Айбаты жауын жасытқан,

Айбыны қанды тасытқан,

Қайқайып тұрған қылыш- ты.

Алшайып жүрген ырыс- ты.

Тұлғасына тамсанып,

Елесіне арбалып,

Келбетіне қарасаң,

Шімірікпес шегір көз

Өңменіңнен өтердей

Көкжал жұмыр қылыш- ты.

Уа, Махамбет!

Сол- сол екен оның әп- сәтте тұла бойын керемет бір күш- қуат кернеп бара жатты. “Айбаты жауын жасытқан, Айбыны қанды тасытқан” баба Махамбет осындай болғанда, мен кім болмақпын? Махамбеттей ұлы рух бар кезде, мойныма су кетіп, бозымбай, болбыр тіршілік кешуім қалай? Ақын енді лап етіп жанып, жарқ етіп, жалт ойнатып шыға келеді. Енді оның екпіні селдей дүлей, жөңкілісі сеңдей қуатты.





Сен– тасқайрақ, мен– кекпін,

Сен– адырна, мен– оқпын,

Сен– шақпақ та, мен– отпын,

Сен– бозқоза, мен– шоқпын,

Сен–,

Салпыншақ

Мен– дойырмын алтын сап.

Сен– көк сүңгі бойлаттың,

Мен– көк байрақ байлаттым.

Байлатқанның белгісі:

Махамбет атты батырдың,

Махамбет атты ақынның

Сарқытын ішкен

Тфә! Тфә!

Қайраулы

Қазығұрттығы қайрақпын!

Өткен заманның өлмес рухын бойына құйып алған ақынның көзі енді бұрынғыдан да жіті, бұрынғыдан да өткір. Енді ол мына заманның жерінің шетінде, желінің өтінде. Оның көзінен ештеңе де қалыс қалмақ емес. Енді ол бәрін- бәрін де жаны мен жүрегінен бұрынғыдан да гөрі молынан өткізіп, молынан қорытуы керек. Мұндайда туған жердің әрбір ағашынан да құтырып тұрған уақыттың мінезін тани алатын қасиетке ие бола білген жөн.

Қайраты қайтқан , қажыған

Жел тұрды.

Ауыл. Кешқұрым.

Қамыстың шерлі даусынан

Сыбызғы үнін естідім.

Диірмен– жел жетті еңкілдеп,

Ауызды салды алқымдап.

Қара тал тұрды селкілдеп,

Кәрі емен кетті қалшылдап.

Бәрін асап, бәрін ұн қылып тартып жатқан уақыттың диірмен– желінің екпінінен сен де селкілдеп, сен де қалшылдап бара жатасың.

Болат Шарахымбай, негізінен, өзі көрген құбылыстар мен әрекеттерін дәл осылай бейнелеп бергенді қалайды. Тағы да ол бейне суреттері жасандылықтан ада, соншалықты жанға жақын, соншалықты табиғи. Мұны айыру үшін мынандай мысал келтіре кетейін. Мәселен, үйіңдегі темір шүмектен тырс- тырс етіп тамшы тамып тұрғанын тыңдап көріңізші. Сәлден кейін- ақ ол сіздің миыңызды шағып, жүйкеңізге тие бастайды. Әріберіден кейін қажытып , шаршатады. Енді жаңбырлы күнгі терезеңізді тырс- тырс етіп қағып тұрған тамшының үніне құлақ түріңіз. Әсер мүлде басқа. Жаныңыз да, жүйкеңіз де демалады. Айырмасы жер мен көктей.

Сондықтан да мен аузын ашса көмейі көрінетін Болаттың табиғи болмыс-бітіміне де, сол болмыс- бітімнен туған өлең- жырларға да қызығып қараймын.

Шын ақын– өзі өмір сүріп жүрген қоғамнан тыс өмір сүре алмайды. Тіпті онымен біте қайнасып біртұтас болып кетеді. Яғни қоғам дерті– оның өз дерті. Мұндайда ол дүниені қараң қалдырып, мүлде түңіліп сөйлеуге хақылы. Осы шақпен сөйленетін ол өлеңдерден Сіз өткен шақтың тағдыр- талайын да көре аласыз. Яғни осы шақ пен өткен шақ бірге құйылған. Ажыратып, айыра алмайсыз. Өткеннен осы күнді, осы күннен өткенді танып-білесіз. Оқиық.

Уытым у болды.

Рухым күл болды.

Кең дүнием тар болды.

Көрген күнім қор болды.

Миымды су алды.

Жүрегім тоналды.

Екі көз төрт болды.

Өзегім өрт болды.

Аспан да адасты.

Жұлдызым жоғалды.

Намысым нас болды.

Бүйрегім тас болды.

Шындығым шейіт болды.

Елдігім ғайып болды.

Ырысым кетті.

Өрісім өтті.

Талқаным шықты.

Бітерім бітті...

Бұл– ескерту- өлең. Өйткені, не болғанда да, бүгінгі күніміз, дәл осындай күйреп, құрдымға кеткен жоқ қой. Дегенмен, ақын деген кейде жұртты осылай шошытып та сөйлеу керек. Шошытып, үркіте сөйлеудің ықпалы кей- кей кезде қайрат беретін сөздерден де зор болады. Далақтап кеткен етек- жеңіңді тез жиып, құз басындағы қырандай тас- түйін боп отыру үшін керек. Бұл өлеңді ескерту- өлең дейтініміз содан.

Қарап отырсақ, Болат Шарахымбай махаббат тақырыбына да аз өлең жазбапты. Ол өлеңдерді оқып отырсақ, махаббатының ерен қуатқа, тасқынды екпінге ие екендігіне куә боласыз. Өн бойынан үлкен сілкініс, ірі бұлқыныс лақ етіп ақтарылып төгіледі. Алағай да бұлағай аласапыран күй кешеді.

Өзіме өзім жасай алмай айла түк,

Жарықтарды жарып келем жайратып.

Бір құдірет жүрегімде жатқандай

Асыр- тасыр қара қазан қайнатып.

Бітті бәрі,

Отқа түспей, өртенбей!

Бұл дүниенің рахаты бекердей.

Мың ышқынып, орыныма мың қонам,

Өз денемнен өзім шығып кетердей.

Осындай үдірісті, осындай атқақтаған сезім сілкінісінен кейін, ғашығымен кездескен ақынның көңіл- күйі қалай болды дейсіз ғой.

Кеудең келіп кеудеме тұншыға ма- ай,

Одан әлсіз...

Әдемі үн шығама- ай:

Көлге тамған тамшының шолпылы сияқты;

Менің сорлы сезімтал солқылым сияқты.

Аққудың сұңқылдағаны сияқты,

Бұлақтың сылқылдағаны сияқты.

Үн мен ымның сезімтал пернелері бірінен соң бірі жымдаса өріліп, бірінен соң бірі жамырап төгіліп жатқандай неткен жарасымды әуен мен әуездер! Қылымсыған қылықты ноталардың қыл ішектегі нәп- нәзік, жіп- жіңішке дыбыстарындай.

Осы бір шүпілдеген мөп- мөлдір сезім тұнығынан мейірі қанғанша сіміріп алған ол Хантәңірі тауына көз салып басқаша толқыныс пен тебіреніске түседі.

Беу, тарпаң мінез тарлан тау,

Маңғаз- маңғаз нар шөккен.

Бізден де ол бір қалған тау,

Өткен күндей жалт еткен.

Өмір, бақсам жол екен

Жалғыз аяқ, жол соқпақ.

Шындық деген сол екен:

Айырық жолдың бойында,

Көне шаһар Алмалықтың ойында

Бар мен жоқты баяғы

Жүретұғын салмақтап.

Кеңсай жаққа қарасам,

Тізбек- тізбек шұбатылған қалың ел

Бір жүреді, бір тоқтап.

Аспан жаққа қарасам,

Құс ұшады бұлғақтап.

Заман, сені қайтейін?!

Қырық бұрау қобызымның зарынан

Қырық жамау жасқа толды етегім.

Тауға дауыс шығарсам,

Өз дауысым Өзімді

Қайталайды.

... Не етемін?!

Ау–у–у, Хантәңірі– і–і...

Ақын жанын жарып шыққан заман мен уақыттың бүгінгі монологы ғой бұл. Бәріміз құлақ түріп тыңдап тұрмыз...





ТӨРТІНШІ БӨЛІМ

Алтынкөпірліктер

(Қазіргі жастар поэзиясы хақында)

БАСТАУ СӨЗ

Елiмiз тәуелсiздiк алар тұста да, алғаннан кейiн де бiраз уақытқа дейiн мына заман аласапыран күйге түсiп, түрлi саяси, әлеуметтiк сапырылыстарды басынан өткердi. Талай-талай күрмеуi тас түйiн дағдарыстар мен ауыр да азапты күйзелiстердi көрiп үлгердiк. Мiне, сол кезеңдерде көбiмiз, соның iшiнде, өзiмiз де бармыз, әдебиетiмiз тоқырауға ұшырап тұр деп алқынып айтып та жаттық, жарыса жазып та жаттық. Бұл сөздiң шындығы да бар едi. Әдебиеттiң ауыр артиллериясы болып саналатын проза жанры, әсiресе, жаңа заманды бейнелейтiн роман, хикаяттар дүниеге келе қоймады. Аспан жерге түсiп, жер аспанға шығып кеткендей аласапыран заманның түр-түсiн, мiнез-құлқын танып-бiлу, оны көркем қорытудан өткiзiп, сомдап, мүсiндеу үшiн ол кезеңдерден берiрек алып кететiн уақыт алшақтығы қажет болатын. Солай болып шықты да. Қазiр ел үшiн талмауыр тұс болған сол бiр қиын кезеңдердi сипаттап, суреттей алатын роман, хикаяттар жазылып, жариялана да бастады.

Мен өзiм өлең жазатын адам болғандықтан, әрине, алдымен бақылайтыным да, бiрден көз салатыным да поэзия жанры ғой. Мен, сөз жоқ, күнделiктi баспасөз арқылы поэзияның сол жылдары да, онан кейiн де бiрде-бiр үзiлiп қалмай үздiксiз жұмыс iстеп жатқанын көрiп те, бiлiп те отырдым.

Бiрақ несiн жасырып, жаба тоқимын, әдебиетке тоқырау келдi деп толассыз айтылып жатқан көпшiлiк хорға қосылып кеткен өзiм де бiраз уақыт сол ойдың шырмауында қалған болатынмын. Поэзия тiнiнiң үзiлмегенiн бiле тұра дүдәмал күй кешкенiмдi бүгiн ендi жасыра алмаймын. Дүдәмалдың аты – дүдәмал. Онда күдiк те, үмiт те болады. Әрi тарт та берi тарт сол бiр күйде бiршама уақыт жүрдiм де, ақыры не күдiгiмдi, не үмiтiмдi бекiтейiн деген ниетпен, алдымен тәуелсiздiктiң алғашқы жылдарында, сонан кейiн жаңа ғасырдың о жақ, бұ жағында әдебиетке келген жастардың шығармаларын мұқият оқып-бiлуге кiрiстiм. Сөйтсем, бiрден айтайын, поэзияда түк те тоқырау болмаған екен. Өскен, өркенiн жайған. Жаңа өрiске шыққан. Яғни, басты айып өзiмiзде жатқан болып шықты. Жастар поэзиясын өз кезеңiнде оқып жарытпағанбыз, дер кезiнде бағасын бермегенбiз.

Менiң бұл көлемдi мақалам «Алтынкөпiрлiктер» деп аталады. Неге «Алтынкөпiрлiктер?» Ендi соған келейiк.

Бiрден айтайын, «Алтынкөпiрлiктер» атауын мен ойлап тапқам жоқ. Бұл сөз – Маралтайдың сөзi. Ол өз толқынының әдебиетке келу кезеңiн осылай атаған. Яғни, ол толқын сол бiр сапырылысы да, алыс-жұлысы да көп, бүкiл ел тауқыметтi, таршылық заманды басынан өткерiп жатқан тұста, көп ақын-жазушыларымыз не iстерiн бiлмей абдырап, дағдарып, қаламы мен қағазынан көз жазып қалғандай болған кезеңде ұлы Мәртебелi поэзияның кешегi жағалауын ертеңге, яғни бүгiнгi жағалауға қосқан көпiр мiндетiн атқарды. Шын мәнiнде алтын көпiр бола бiлдi.

Мен алтынкөпiрлiктер поэзиясын Маралтай Райымбекұлы, Әмiрхан Балқыбек, Жарас Сәрсек, Бауыржан Бабажанұлы, Нұржан Қуантайұлы, Батырболат Айболатұлы, Әлiбек Шегебай, Бақыт Беделханұлы, Дәурен Берiкқожаұлы, Бақытжан Алдияр, Алмас Темiрбай, Танакөз Толқынқызы, Айнұр Әбдiрасылқызы және сырттан өз елiне ендi оралып жатқан Ұларбек Дәлей, Тоқтарәлi Таңжарық, Нұрбәтима Байтұрсын, Отар Шауқан шығармалары арқылы танып-бiлгiм келдi.

Әрине, жастар поэзиясы осы аты аталған жастармен ғана шектелiп қалмайтынын, Құдайға шүкiр, мен жақсы бiлем. Олар әлдеқайда көп. Тағы да олардың iшiнде мен әңгiме еткелi отырған жастардан қарым-қуаты да, талант-дарыны да бiр де кем соқпайтын ақындардың бар екенiне, тiптi де, шүбә келтiрмеймiн. Бiрақ бәрiн қамтуға бiр адамның мүмкiндiгi жетпейдi ғой. Оның үстiне, өзiм сырттай қадiрлейтiн кейбiр жастардың жыр жинақтары қолыма түсе қоймады. Сондықтан мен ағамыздың қаламына бiз неге iлiкпедiк деп өкпе-наз айтатын iнi, қарындастарым табылып жатса, олардан алдын-ала ғафу өтiнем.

Бұл жерде оқырман қауымның есiне сала кетер бiр нәрсе, алтынкөпiрлiктер өздерiн жастармыз деп санамайды. Олардың олай деуi дұрыс та. Өйткенi олардың алды бүгiн-ертең қырық жасқа кiргелi отыр. Бiрақ мен үшiн олар – жастар. Ол үшiн менiң қадiрлi iнiлерiм мен қарындастарым сөге қоймас.

Сонымен..

«РУХЫМДЫ ҚАН МЕН СҮТКЕ ИЛЕП ЕМ»

«Бастау сөзiмiзде» айтқанымыздай «Алтынкөпiрлiктер» атауының авторы – Маралтай Райымбекұлы. Сөз жоқ, осы алтынкөпiрлiктер iшiнде жұрттың көзiне жай оғындай жарқ етiп алғаш түскен де осы Маралтай. Мен Маралтай өлеңдерiмен тоқсаныншы жылдардың басында Маңғыстауда жүрген кезiмде таныса бастағам-ды. Оның сол өлеңдерiнен-ақ мен ә дегенге мә дегелi тұрған шәлкес шамшылдық, иiлiп-бүгiлудi бiлмейтiн, ненi ойлап тұрса соны ақтара салатын еркебұландық, шүрiппесi қайырулы тұрған мылтықтай кiм-кiмдi де сескентiп тастайтын сес байқағандай едiм.

Сөзiне тәнтi боп жүрген Маралтайдың өзiн 1996 жылы Жазушылар одағының екiншi хатшысы қызметiне келген кезiмде бiр-ақ көрдiм. Ол кез – «Абайдан Маралтайға дейiн» деген тiркестiң де шыға бастаған кезi. Айналайын Маралтайдың да аспан асты жер үстiне сыймай дүрiлдеп-ақ тұрған шағы екен. Артындағысын бiр теуiп сеспей қатырып, алдындағысын бiр қағып жапырып жiберетiндей тарпаң. Яғни, бiр өлеңiнде өзi айтқандай ол кез – Маралтайдың «бөтелкенiң қасында» жүрген кезi екен. Ал «бөтелкенiң қасында» жүрген адам ағаны неғылсын, жағаны неғылсын, қызметiңдi неғылсын, құзыретiңдi неғылсын. Ондай адамға аттың үстi түгiлi танктiң үстiнде отырған кiсiң де, пiшту.

Шынын айту керек, сол бiр тұста, жастардың iшiнде менiң әбден «нер-вiме» тиiп, жүйкемдi тоздырған да осы Маралтай болды. Мен де қай бiр жiбектей есiлiп, түбiттей түтiлiп, бiр лып етiп, бiр жылп етiп тұрған жұмсақ адаммын, Маралтайдың «қой» деген сөзге тоқтамай, «мен қой емеспiн, мен арыстанмын» деп шатынаған кезiнде, менiң де қай-қайдағы жыным қозып, тұла бойымнан тiкiрейген тiкендер мен сойдиған шөңгелер өсiп шыға келедi. Бiрақ, құдай қалап, нешеме рет шекiссек те кетiскен тұсымыз болмапты. Маралтай ертеңiне-ақ тап бiр нағашысының үйiне келгендей кабинеттiң есiгiн шалқасынан ашып жайраңдап жетiп келедi. Мен де жайылып сала берем. Артынша-ақ әлгi шәлкестiгi қайтадан басталады...

Әйтеуiр, абырой болғанда, күндердiң-күнiнде Маралтай да «бөтелкенiң қасынан» босанып шықты-ау.

Оның «бөтелкенiң қасынан» босанып шығуы да бiр хикая. Ол бiр күнi, шақырмаса да, бүкiл республика жұртшылығына белгiлi, қадiрлi ағайының тойына барған ғой. Цистерна болмаса да, бөшке-бөшке сыра, өзен боп ағып жатпаса да қалаулы тұрған десте-десте арақ пен шарап. Маралтайжан сол бөшке-бөшке сыраға қайта-қайта сүңгiп, қалаулы тұрған десте-десте арақ пен шарапқа қайта-қайта аунап-қунап құмардан бiр шығып, ақырында құлап тынбай ма?! Ертеңiне көзiн ашса – айдала... Кешегi бөшке-бөшке сырасын да, десте-десте арақ-шарабын да, солармен бiрге жүретiн қызық-шыжығын да iлестiрiп, киiз үй бiткеннiң бәрi көтерiлiп көшiп кетiптi. Бiр сөзбен айтқанда, Маралтай жұртта қалған. Содан шекесi балғамен соғып жатқандай солқылдап, тiлi аузына сыймай салақтап, iлбiп отырып бiр қараға iлiгедi де әупiрiммен аман қалады. Сонда ғана Маралтай мына бөтелке деген «доспен» дәл қазiрден бастап ат құйрығын кесiспесе, күнi ертең керексiз жыртық шүберектей немесе түбi түскен шелектей бiржола жұртта қалатынын сезедi. Сезедi де «ақаңмен» ант берiп қоштасады. Содан берi Маралтай арақты аузына алған емес. Бұл ендi туа бiттi тұла бойына бiткен мiнез берiктiгi.

Мiнез дегеннен шығады, бiр адамдар болады, iшкен кезiнде дүниенi түтiп жiберетiндей бетпақ болады да, ал ертеңiне жынынан айрылған бақсыдай жуас, бетiңе қарап сөйлей алмайтындай монтаны кейiпке түседi. Ал Маралтай олай емес. Ол қашан көрсең де тарпаң, қашан көрсең де дарқан. Әрине, қазiр оның бойында жынды су ұрттап алған кездегiдей есiрiк мiнездiң жұқанасы да жоқ. Ол естi ерке, бұла мiнездiң ақыны. Яғни, ол туралы Мейiрхан Ақдәулет айтқандай: «Бұл – әбден қанау мен қақпай көрiп, қамытқа жегiлiңкiреп келген қазақы өлеңнiң еркiндiкке шыққан кезiндегi «тентек баласы».

Бүкiл әлемнiң шәуiм басты ғұламаларынан бастап бiздiң Аманхан Әлiмұлына дейiнгiлердiң бәрi айтып келе жатқандай ақынды ақын ететiн мiнез, табиғи талант мiнезi. Қай талант та өз мiнезiмен туады.

Менiң жаным аппақ емес, қап-қара.

Қапияда от тигендей мақтаға.

Қарап қоям айнасынан уақыттың,

Маңдайдағы тағдыр дейтiн тақтаға.

Тәнiне орап тәлiмiнiң кебiнiн,

Жалпылдайды көптiң жықпай көңiлiн.

Жатырында қулық пенен сұмдықтың

Ессiз өскен бала-сынды өмiрiм.

Жүрек содан жетiм жандай ашынар,

Ашынар да шаншып, қайта басылар.

Жалғыз Жерде жалғыз ғұмыр кештiм мен,

Көзiм, сiрә, көрге кiрiп ашылар.

Бала арманым өлдi екен деп тереңде,

Болмас iске қабағымды керем бе?!

Жерге сыйлап жансыз қалған тәнiмдi

Көкке кетем көресiмдi көрем де!

Мiне, мiнездi өлең! Әйтпесе, «менiң жаным аппақ емес, қап-қара» деп қайсымыз айтыппыз. Айтсақ, бәрiмiз де мақтадай аппақпыз. Жанымызға шаң да қонбаған, тозаң да түспеген. Титiмдей кiнәмiз де, тырнақтай күнәмiз де жоқ сияқты. Осылай деу адам алдында да, ар-ұждан алдында да, Алла тағала алдында да барып тұрған күпiршiлiк екенiмен жұмысымыз жоқ. Шын адам, шын ақын ғана өз бойындағы мiн мен өз басындағы күнәнi жасырып қала алмақ емес. Абайдың өзi «ат көтере алмас мiнiмдi» демеушi ме едi. Жұрт бойындағы мiндi әркiм-ақ көре алады. Мықты болсаң, өз бойыңдағы мiндi көре бiл! Пендешiлiк жасап отырып, перiштенiң аузынан түскендей аппақпын деп кеудеңдi керiп, көкiрегiңдi ұрма! Бұл опасыз жалғанда, Құдай-ау, бейшара пендешiлiктiң қармағына кiм түспедi дейсiң, оның күл-қоқысына кiм былғанбады дейсiң! Бұл өмiрде қулықтың құйтырқы, сұмдықтың сұрқия жолы кiмдi адастырмапты. Өзiң адаспасаң, өзгелер алдап-арбап жүрiп адастырады. Ол да мiн, ол да күнә. Ондайда шын адам ғана өзiн-өзi ақтайтын дәлел мен дәйек iздеп кетпей, өзiн-өзi жерден алып, жерге салып даттай алмақ. Сондай жан ғана өзiн-өзi ұяттың уысына салып үгiтiп, өзiн-өзi ардың дарына асып қоя алмақ. Сондай адам ғана күйреп, күйiнiп сөйлеп, сондай адам ғана ашынып тұрып ашығын айтпақ. Сондай адам ғана «көзiм, сiрә, көрге кiрiп ашылар» деп өзiнен-өзi безiнiп, өзiнен-өзi түңiлiп сөз айтпақ. Сонда ғана адам жаны лас былғаныш пен күл-қоқыстан аршылмақ.

Маралтайдың өзiн-өзi бiр отқа, бiр суға салып сөйлеуi, өзiн-өзi кiнәлап, өзiн-өзi айыптап сөйлеуi осы өлеңмен ғана аяқталмайды. Ол арқасын қайта-қайта дойырдың астына төсеп, маңдайын қайта-қайта сойылдың соққысына тосады.

Бүгiнгi түн – мен үшiн ақырғы түн,

Өмiрiмнiң ажалға атын бұрдым.

Мың ұмтылып Аллаға дiлiм жетпей

Аян боп тұр сайтанмен жақындығым.

Әрине, ақынның өзiн-өзi кiлең осылай жерлеп, өзiн-өзi осылай қаралай беруi, түптiң-түбiнде, оны iштей күйзелiске түсiрiп қана қоймай, ақырында рухани күйреуге алып келерi кәдiк. Бұл жердегi ақынның «менi» жалқылық мәннен жалпы ұғымға ұласып кететiнiн бiле тұра осындай ойға келмеуiмiз мүмкiн емес. Өйткенi жалпы ұғым да жалқы көңiл-күйден шығады. Бiр-бiрiмен жалғас, бiр-бiрiмен мұңдас. Ал ол жалғас, мұңдас ұғымдарды байланыстырып тұрған нәзiк тiнге соншалықты ауыр салмақ түсiре бермеу керек. Әйтпесе, соншалықты ауыр салмақтан нәзiк тiн бырт етiп үзiлiп кетуi кәдiк. Ондай кезде ақынның жалқы көңiл-күйi жалпылық мән болудан қалады да, оны оқырман қауымның қабылдауы қиынға соғады. Дәл осыны өзiнiң iшкi инстинктi арқылы, өз бойындағы сезiм талшықтары арқылы жақсы түсiне бiлген Маралтай ақын тез серпiлiп, тез түлейдi.

Бәрi менi алдайды, алданам мен,

Алла, өзiне аманат қалған өлең, –

деп алады да:

Жүрегiмнен жүз бұтақ өрiп шығып

Айналып кетсе, шiркiн, талға денем, – дейдi.

Бұл ендi ақынның жанын жеп жатқан күмән мен күдiктiң темiр торларын тас-талқан етiп дүр сiлкiнiп, қарға аунаған түлкiдей түлеп шыға келуi. Мейiрiм мен қайырымға, iзгiлiк пен жақсылыққа ұмтылуы. Бұл жолдар – Маралтай шығармашылығындағы күре тамыр, басты кредо. Ендi ол қашанғы «көлеңкелермен сүйiсiп» өмiр сүрмек. Ендi ол, бiр сәтке болса да, «қобыз тартып қаңқылдап» өмiр сүргiсi келедi.

Әсiлi, мiнез ғана адамды өзгелерден дараландырып, мiнез ғана ақынды өзгелерден тосын сөйлетпек. Ондай мiнездi ақынның қуанышы да өзгеше образды тiлмен жауап қатпақ. Сенбесеңiз, оның нәрестелi болған кездегi сәтiне көз салыңыз.

Өмiрге мұрсат берiлдi...

Жарық дүние дидарын –

Екеумiзге бiрге жазды көрудi.

Менде дос көп, сенде жау жоқ (әдемi!)

Дұрысталды дүниенiң сәлемi.

Ластауға лайықсыз – Лә ил Аллам,

Сүйiншiге жанымды алсаң, ал ендi!

Бес күн ойдым бесiгiңнiң бедерiн.

(О, кiшкентай, – қайталанбас өлеңiм).

Шүмегiңнен шүметейiң шықса аман

Көрiмдi де өзiң қазсаң деп едiм.

Тұңғыш рет перзенттi болып көкiрегi қарс айырылып тұрған әкенiң жан-жүрегiн қақ тiлiп тұрған осы өлеңнен бәрiмiзге етене таныс қазақы қуаныштың иiсi бұрқырап тұрған жоқ па?!

Бiрде өзiне-өзi күмән мен күдiкпен қарап, ендi бiрде, нәрестелi болғанда, жер мен көкке сыймай қуанатын ақынның, кейде бәрiмiз сияқты, мына қым-қуыт, қырық құбылып тұрған дүниенiң қыры мен сырын да, қатпар-қатпар боп жатқан қыртысын да, тылсым-тұңғиығын да түптеп тани алмай әрi-сәрi күй кешiп дал боп тұратыны бар. Өйткенi ол әлi де өзiн-өзi толық танып болған емес. (Жалпы, адам баласының өзiн-өзi танып, бiлуi мүмкiн бе?!) Егер ол өзiн-өзi танып болса, бiрде «құран сүйiп», ендi бiрде «шарап iшiп қарқылдап» жүрмес едi ғой. Ақын жаны тұнып тұрған қарама-қарсылық, бiр-бiрiмен кетiсiп, бiр-бiрiне керi келiп тұрған қайшылық. Сондықтан да ол кейде:

Айт дедiң-ау, не айтам, жаным, саған.

Елдi айтам ба етегiн жаңа жапқан.

Жердi айтам ба денесiн жара жапқан.

Көлдi айтам ба шөл болып бара жатқан, –

деп жол айырығында тұрған жандай аңырап мұңын шағады.

Қай жағынан қараса да көңiл жұбатарлық, көз сүйсiнтерлiк ештеңе таба алмай қабаржып қамыққан ақын:

Жазылмаған жырымды оқып тұрамын

Қазылмаған қабiрiмнiң қасында, –

деп бiр-ақ қайырады.

Қазiр Маралтай шығармашылығы бабына келген дер шағы. Жiлiк майы толық, сiңiрi болат сымдай берiк, ең бастысы – рухы қайратты. Өйткенi ол рухын халқының «қаны мен сүтiне» илеп алған. Ондай таланттың бiздi әлi де талай- талай тамсандыра берерi сөзсiз.

«КӨҢIЛIМЕ ТАУДЫ АЛЫП,

СЕНIМIМЕ АСПАНДЫ АП»

Кейде көзге көрiнбейтiн тозаңдардан қаптаған гүлдер, немесе тырнақтай ғана дәндерден ағаштар өсiп шығатыны сияқты, кiшкентай ғана елеусiз бiр детальдан да қайратты өлең дүниеге келедi. Оған көптеген мысалдар келтiруге болады...

Алтынкөпiрлiктердiң тағы бiр талантты өкiлi болып саналатын Әмiрхан Балқыбекте де сондай бiр тамырын тереңнен тартқан қайратты өлең бар. Өлең – «Баба-ырым» деп аталады. Тақырыбының атына мынадай түсiнiк берiлiптi: «Бабалар ырымы бойынша тiлi шығуы кешеуiлдей бастаған сәбиге итаяқтан су iшкiзедi екен. Сондай жағдай менiң басымда да қайталаныпты». Ендi сол өлеңдi оқып керейiк.

Жұтаңдаумын, демен бiрақ жарлымын.

Баба ырымы, әлегi емес жарғының.

Қызыл тiлдi сөзге иiлту үшiн де

Итаяқтан суды да iшкен бар күнiм.

Итаяқтан суды да iшкем, сөкпегiн.

Айыптарға өзге күнәм көп менiң.

Ырзығымды табам қазiр еңбекпен,

Тiлдi бiрақ иемдендiм теп-тегiн.

Итаяқтан суды да iшкен бар шағым

Кез емес-тi ол көңiл күптi, арса мұң.

Сен шаршадың сәндi қуып, мен байғұс

Баба-ырымға баға таппай шаршадым.

Итаяқтан суды да iшкем.

Бабаның

Ырымына мiнезi жат қаланың

Көшесiнде көп-көрiктi қызбен де

Қызып кетсем ырылдасып қаламын.

Осы болды-ау замананың өлеңi.

Көп болған соң көр сезiмi, көбеңi.

Исi тiлге илiкпеген жандарға

Итаяқпен тамақ бергiм келедi.

Құдай сақтасын.

Бiр ырым – бiр деталь. Ал одан өнiп шыққан өлең қандай! Сол өлең көтерiп тұрған жүк қандай! Шоқ жұтқандай көкiрегiңдi күйдiрiп жiберетiн ашыну мен ыза қандай! Әрине, Әмiрхан ол ашу мен ызасын ала көзденiп айқайлап, жер тоқпақтап байбалам салып айтпайды. Исi тiлге тiлдерi сынбай жүргендерге «итаяқтан тамақ бергiсi келетiнiн» айтып салады да, сол бiр ашынуға толы ызалы ойынан шошып кеткендей «Құдай сақтасын» деп жағасын ұстап, тәубеге келгендей болады. Бiрақ айтылуға тиiс сөз, не болғанда да, айтылып кеттi.

Шын ақын – ұлттың үнi, рухы. Ұлттың үнi бола алмаған ақын, бар болғаны өлең құрастырушы ғана. Әрине, әр ақынның табиғаты да. болмыс-бiтiмi де, дүние танымы да әр қилы. Ақын бiткеннiң бәрi ұлттың ұранды сөзi мен үнi бола бермейдi. Бiреулерi – табиғат құбылыстарын, екiншiлерi – махаббатты, үшiншiлерi – адам жанының иiрiмдi қатпарларын, тағы бiреулерi – сұлулық пен әсемдiктi жырлауға бейiм тұрады. Бiрақ шын мәнiндегi ақын болатын болса, сол табиғат құбылыстарынан да, махаббат тақырыптарынан да, адам жанындағы иiрiмдi қатпарлардан да, сұлулық пен әсемдiктен де қазақы әуен, қазақы мiнез, қазақы көзқарас табуы керек.

Сөз жоқ, жоғарыда бiз келтiрген Әмiрхан өлеңi бүкiл қазақ халқының мұңы мен зары боп келген бүгiнi көмескi, ертеңi бұлдыр тiл тағдырын көрсете бiлген. Ия, бәрiмiз көрiп отырмыз, дәл қазiр елдiң екi тiзгiн, бiр шылбырын қолдарына ұстап отырған азаматтар тiл тағдырын әрi тарт та берi тарт етiп, қақпақыл етiп ойыншыққа айналдыра бастады. Әмiрханның осы өлеңiн оқыған кезде солардың бәрiне, өз қолыңмен, итаяқтан тамақ бергiң кеп кетедi. Жақсы өлеңге тәнтi болу деген, оған тамсанып, таңдай қағып, көзiңдi жұмып бас шайқау емес. Жақсы өлеңге тәнтi болу деген сенiң де тұтас бойыңда жатқан ой мен сойды, әрекет пен «бәлекеттi» қозғап, орнынан көтеру. Тебiренту, толқыту.

Жалпы, Әмiрхан Балқыбек уақыт пен кеңiстiкте өзiн еркiн сезiнедi. Содан болса керек ол бүгiннен ертеңге, ертеңнен өткенге емiн-еркiн өтiп кете бередi. Ол, тiптi, кешенi жырлап отырып бүгiннiң гәбiн, бүгiннiң мұңын айтып отырып кешенiң мұңын ешқандай кедiр-бұдырсыз үйлестiрiп жiбере алады.

Бұл – Әмiрханның әдебиетке мол дайындықпен келгенiн көрсетсе керек. Шынында да, Әмiрханмен әдебиет туралы әңгiмелесiп пiкiр жарыстыра қалсаң, айтысқан адамын бiлiмпаз Асқар Сүлейменов секiлдi алып та, шалып та жығып кетпесе де, бiрқатар мәселеде көп адамға алдырмайды да, шалдырмайды да. Бойында интелектуалдық қуат жеткiлiктi. Оның уақыт пен кеңiстiк iшiнде өзiн «еркiн жел» сезiнетiнi содан болса керек. Сондықтан да ол:

Жанды тербеп мәңгiлiктiң ағыны

Тән арыды. Арман бiрге арыды.

Жанарымды қытықтайды нұрымен

Мың жыл бұрын сөнген жұлдыз жарығы, –

дей алады.

Әдетте, уақыт пен кеңiстiкте өзiн еркiн сезiнетiн ақын, ең алдымен, өзiнiң өткенiн, яғни, рухани тамырын iздесе керек. Ондай ақын сол рухани тамырдан қоректенiп, рухани тамырдан көктеп-өнерi сөзсiз. Әмiрхан дәл сондай ақын. Тiптi оның ғасырлар ар жағында қалған өткенiңiзбен күнделiктi қатысып, хабарласып, солармен аралас-құралас қатар қонғандай болып отыратыны бар.

Аптап.

Ыстық

Ақыл-естен тандырған,

Дұрыс болар кең далада қаңғырған.

Қонатұғын жер жоқ деме,

Қыр асты

Балбал қала қарсы алады алдыңнан, –

деп ғасырлар қойнауына кiрiп бара жатады. Әрине, сол балбал қаланы қызықтап, оған тамсанып, таңғалу үшiн емес. Ең алдымен, өзiн көру үшiн, өзiн тану үшiн.

Бәрi осында,

Қас батыр да, қаған да.

Бәрi осында

Арғы атаң да, анаң да.

Айтшы, досым,

Өзiңдi емес, Өзiңнiң

Өзегiңдi көре бiлсең жаман ба?!

Ендi ол бiздiң болжамымыздан да әрiрек кеттi. Өйткенi ақын ол балбал тастардан өзiн ғана емес, өзiнiң өзегiн, яғни түп-тамырын танып-бiлмек. Тiптi ол балбал тастарға жан кiргiзiп, оларды әрекет пен қарекетке түсiрiп қояды. Оның балбал тастармен «достасып» алғаны сонша, «қала жақта жанжал болса жан-жағың, балбал жiгiт сыйлар саған қанжарын» деп олардан қолма-қол көмек алатын дәрежеге жеткен. Әрi қарай оқиық.

Ер мұратын қолдағандай дауыс көп.

Тостағанда түк қалдырмай тауыс тек.

Бала болып аттанасың далаға,

Дана болып ораласың қалаға...

Сосын сенi ойлайды жұрт ауыш деп.

Қала өмiрi,

Ит тiршiлiк тағы да.

Асау мезгiл маза бермей қаныңа

Шөлдегенде...

Тостағанын ұсынған

Балбал тастар оралады жадыңа.

Бәрiн былай қойғанда, ақын ендi ғасырлар қойнауында қалған балбал тастардың қолындағы сусынға шүпiлдеп тұрған тостағанынан шөлiн басыпты, мейiрiн қандырыпты. Ендi ол шақпақ тасқа қайралған шарболат қанжардай әрi қайратты, әрi өткiр.

Дей тұрғанмен, ол қаншама өткен тарихпен көршi-қолаң қонып, онымен ауыз жаласқан дос-жарандай араласқанмен, ол бәрiбiр осы уақыт пен заманның ақыны. Өйткенi ол: «Он ғасыр бұрын туғанда, бабамның жолын қуғанда, тоғысқан тоғыз тараптың таңдау боп бiрi тұрғанда, бойыңды, ойым, жасырма. Кiм болар едiм расында?» деп, өткен заманнан өз орнын iздеп алағай да бұлағай күйге түсiп, бүгiнгi күннiң көкейiңдi бiрде кесiп, бiрде тесiп жатқан сан қилы, сан сырлы тiршiлiгiне қайта оралады. Оралады да уақыттың дауылды өтiнде қалтырап, қамығып тұрған халқын, тығырыққа кептелiп қамалып тұрған сол халықтың көздерi жәутеңдеген арманы мен үмiтiн көредi. Жанарында – жас, жүзiнде – нала.

Уақытымды күте-күте бiттi әлiм.

Маңай тұман, жұлдыз бiткен адасты.

Кiм бiледi, кiмдер не iстеп жатқанын,

Кiмдер қалай жұбатарын алашты? –

дей келiп,

Қасiретiмдi түсiн мейлi, түсiнбе,

Өз талайын әркiм өзi тапқандай.

Жонарқамда, жұлынымның iшiнде

Жауынқұрты қабiр қазып жатқандай.

Бұл – тек қана ақынның жеке қара басының ғана азабы емес, әрине. Бұл – халқының бүгiнi мен ертеңiн ойлап қамығып-жабығатын бар қазақтың қазiргi халi. Шынында да, халқының келешегiн ойлап қабырғасы қақырап сөгiлiп бара жататын, өзiн-өзi қадiрлейтiн қай қазақтың да санасын жебiр құрт кемiрiп, жұлынын жауынқұрт жалмап жатқан жоқ па?! Тағы да Әмiрхан жұлыныңды жауынқұрт жалмап жатыр демейдi. «Жұлыныңның iшiнде жауынқұрт қабiр қазып жатқандай» дейдi. Бейне бiр мына қатыгез тағдыр, зұлым уақыт тәнiңдi жерге бермей-ақ өзiңе-өзiңдi көметiндей. Неткен қатал үкiм!

Мына дүние ту-талақай боп тозып, ойың онға, санаң санға бөлiнiп, тұла бойыңнан қан сорғалап қансырап, жан-жағыңнан андыздаған сан сұраққа жауап таба алмай сансырап қалған ақын не iстеу керек.

Иа, Аруаһ!

Қалмасам да тұралап,

Бiздiң бастан ұшады ендi, сiрә, бақ.

Ақының боп аңырайын соңғы рет,

Соңғы сөздi Тәңiрiмнен

Сұрап ап!

Әмiрханның өзi айтқандай «Құдай сақтасын» дейсiң мұндайда. Ондай халдi басымызға бере көрмесiн. Бiрақ жаман айтпай жақсы жоқ демеп пе едi дана халқымыз! Бұл сөздер тiптi де күйректiк емес. Қайрау. Сенi, менi ойландыру. Ояту. Сiлкiнiп, серпiлмесең түп-тұқияныңмен құрдымға жұтылып құрып кетесiң дегенi. Әйтпесе, Әмiрхан Балқыбек «көңiлiне тауды алып, сенiмiне аспанды ап» жүре алатын ақын.

Тек менiң бiр байқағаным, байқағаным емес-ау, байқап жүргенiм Әмiрхан Балқыбек тым сараң жазады. Әрине, сараң жазу кемшiлiк емес. Оны өзiне-өзi қатал қарау деп ақтап алуға болады. Бiрақ оның да шетi мен шегi болса керек. Не болғанда да, менiң ойымша, Әмiрхан өз мүмкiншiлiгiн тұсап, өз қарым-қабiлетiн арқандап ұстап отырғандай көрiнедi де тұрады. Арқырап-сарқырап келiп тұрған шабыт арынын тiзгiндеп, екпiнiн тежеп, өзi айтқандай «шабытты құлыптап өмiр сүру күнә». Бұл жерде мен оның өз «Ескертуiн» өзiне қаратып айтқым кеп тұр.

Бiр ғасырдың аяғы, бiр ғасырдың басында,

Шабыттары құлыпта, шашы ағарған отызда.

Қырығында қарт болған ақындардың да

Болғанын

Ей, Уақыт, ұмытпа!

Ұмыттырмау үшiн не iстеу керек екенiн басқа-басқа Әмiрхан жақсы бiледi.

«АҚЫН БОЛУ АЗАП ҚАНДАЙ, ТӘҢIРIМ»

Жарас Сәрсек – кiсiлiгi де, кiшiлiгi де бiр басына молынан жететiн, жұртты да сыйлай алатын, өзiн де сыйлата алатын жайсаң азамат. Аспайды да саспайды. Биязы сөйлейдi, бипаз жүредi. Тiптi үлкенге сәлем берер кезiнде де алдымен жаға, омырауын жөндеп, шашын тарап алып барып сәлем бередi. Жүрiсi де ерек. Денесi қаршығадай шағын бола тұра, қашан көрсең де, салмағы тонна тартатындай асықпай баппен басып бара жатқаны. Ол осынысымен, өлеңiнен де, өзiнен де, сөзiнен де Жетiсудың бүкiл өсiмдiгiнiң иiсi бұрқырап тұратын құрдас замандасым, марқұм Жұматай Жақыпбаевты еске түсiредi. Ол да осы Жарас сияқты жартас көтерiп келе жатқандай асықпай баппен басатын.

Жүрiс-тұрыстары ұқсас болғанмен, екеуi бiр-бiрiне мүлдем ұқсамайтын бөлек ақындар. Арналары да бөлек, өрiстерi де бөлек.

Жарас та алтынкөпiрлiктердiң iшiнде алғаш көрiнген, жұрт аузына ертерек iлiнген, көзге бiрден түскен ақындардың бiрi.

Халқы еркелеу,

Сүмбе дейтiн ауылдан

Алматыға өзiмдi iздеп келiп ем, –

дейдi ол алғашқы өлеңдерiнiң бiрiнде. Басқа жұрт Алматыға iлiм-бiлiм, орта iздеп келушi едi, ал бiздiң Жарас Алматыға өзiн iздеп келген. Ә дегенде тосаңдау естiлгенмен, аңлап қараған жан бұл жолдардың астарынан үлкен мән мен мағына көрген болар едi. Шындығында да, қай-қайсымыз Алматыға өзiмiздi тану үшiн, яғни өзiмiздi табу үшiн келдiк қой. Өзiңдi тани алмасаң өзiңдi таба алмайсың. Яғни өзiңдi таба алмасаң, өзiңдi тани алмайсың. Жұрт та сенi тани алмайды. Бұл – бесенеден белгiлi жайт. Жарас осыны дәл тапқан.

Өзiмдi iздеп таба алдым ба бұл маңнан

Ол жайында жар салғам жоқ ертерек.

Мойнын қысып мұңданады бiр арман,

Қойнын ашып бiр үмiт жүр еркелеп.

Әрине, мен өзiмдi-өзiм таныдым, өзiмдi-өзiм таптым деп ешкiм де айта алмайды. Тiптi, өзiн-өзi тапқанына көзi жеткен адам да. Айтса, ол адам даңғой, немесе өзiн-өзi әлi таппаған адам. Сенiң өзiңдi-өзiң тапқаныңды былайғы жұрт айтуы керек.

Бiздiң сырт көз ретiнде бiрден айтарымыз, Жарас Сәрсек өзiн өзi тапқан ақын. Оның қазiр әдебиетте өз орны, өз дауысы бар.

Ол, тауда өссе де, тау өзендерiндей бұрқан-талқан боп, тасып-төгiлiп, астан-кестенi шығып, аптығып, асығып сөйлейтiн ақындардың сойынан емес. Өзiнiң жүрiс-тұрысы сияқты баппан сөйлейтiн, баппен сөйлеп отырып, қатпарлы қыртысқа, астарлы астарға үңiлетiн ақын. Сондықтан да ол жұрттың бәрi көре алатын жайттарды емес, «тiгiстердiң қыртысын қалқан еткен биттердi, асаяқтың ернеуiн талқан еткен иттердi» көргендi жақсы көредi. Сондықтан да ол:

Топырағын тамырдың жерiнбейтiндiгiне,

таңқаламын

Содан соң көрiнбейтiндiгiне, –

дейдi.

Атам қазақта «айтпасаң, сөздiң атасы өледi» деген аса қадiрлi, аса қасиеттi сөз бар. Бұл сөз, ең алдымен, алдына ақ қағазды ақ жайнамаздай жайып, қолына тектi құстың қауырсынындай қалам ұстаған ақынды үлкен мүдделерге мiндеттеп тұрған сөз. Егер сен табиғат берген талантыңды сол мiндеттiң үдесiнен шығаруға жұмсай алмай, анадан бiр үркiп, мынадан бiр шошып, анаған бiр жалтақтап, мынаған бiр жалбақтап, өзiңдi-өзiң рәсуа етiп айта алмадың ба, онда сен сөздi ғана емес, өзiңдi де өлтiрiп тынғаның. Сөз, қашанда киелi. Сөз өлсе де, оның киесi өлмейдi. Оның киесi дүниенi кезiп жүретiн болса керек.

Ертеде-ерте, тұншығып өлген сөздер мың,

Түрегеп келiп түсiмде менi қарғады.

Тәңiрiм,

Маған көрсiн деп тағы көз бердiң,

Көрсоқыр екем,

Ақталар амал қалмады.

Сөзiм мен көзiм кебiнсiз өлiк секiлдi –

Жалаңаштанды,

Барады бастан күз өтiп.

Халқыма қайтып көрсетем қансыз бетiмдi.

Өлiктерiмдi отырар болсам күзетiп.

Сiз ендi, бiр пәске, сөздердiң өлiктерiн күзетiп отырған ақынды көз алдыңызға елестетiңiзшi. Тұла бойыңыз дiр ете түсерi сөзсiз! Сонан кейiн ақын:

Келiстi ұл деуге кейпiмде кескiн кем менiң

Бесiктен босап,

Есiкке жетпей көнергем, –

деп жабығып, күйзеледi. Жабығып, күйзелмей қайтсiн «ермiн деп елге семсердi сүйiп серт етсе де» «қара орман ойды қашқақтап жүрiп мерт етiп, оның да бейiтiн кеудесiне салып» көтерiп жүрсе.

Бұл өлең, сөз жоқ, өзiн елдiң перзентiмiн, халықтың азаматымын деп жүрген кiм-кiмдi де қатты ойға қалдыратын, осы мен өзi не iстеп жүрмiн, не сiтеуiм керек едi деген мәңгiлiк сұрақтар астына байлап қоятын өлең. Шынында, бiз неге осыншама күйгелек, неге осыншама жалтақпыз?

Апыр-ау, бiз мына өмiрге «ұрпақ үнiн ұран етсем деп едiм, мұң-зарыңды бiр ән етсем деп едiм» деп келмеп пе едiк?! Сол анттай уәденiң үдесiнен, көзiн алмай қадалып қарап отырған қалың қауымның сенiмiнен неге шыға алмаймыз?! Жанды жаралайтын, ой-сананы сарсылтатын сұрақ көп. Сұрақ, сұрақ, сұрақ! Жарас та сол сұрақтарға жауап iздейдi. Әрине, оның әлеңкедей жалаңдап тұрған бұл сұрақтарға нақты жауабы жоқ. Бұл сұрақтарға ешкiм де нақты жауап бере алмақ емес. Оның тек нақ бiлерi, сол елiң мен жерiң үшiн әрекет ет, қолыңдағыны үлестiр, аузыңдағыны жырып бер. Сондай әрекетке дайын екенiне ол ғашық жанның алдында тұрып серт бергендей болады.

Сезiм дейтiн жанымды өртеп жасынды от,

Сен шөл болсаң жаумақ болғам жауын боп.

Асқақ басын табанында таптаған

Әттең менiң бабам-сынды жауым жоқ!

Сенiң ғана үстем болып жарлығың,

Менiң тiптен шықпай сөнiп қалды үнiм.

Мен денемдi төртке бөлiп жоқ болам

Үлестiрiп кемтарларға барлығын.

Көңiлiмнен көрiп соңғы жолымды,

Көзсiз тауып барам сонсоң қорымды.

Әлi ешкiмнiң жағасынан алмаған

Сыйға тартам қолсыздарға қолымды.

Шатастырған жасық пенен жасынды

Қаншаңызды бассыз иық басынды.

Сыйға тартқан қолымменен кесiп ал

Азығы көп, жазығы жоқ басымды.

Ендi ақын өзiнiң қолымен өзiнiң басын кесiп алсын мейлi, бәрiбiр ол, не нәрсеге де бейiл.

Иығына үлкен жүк арқалатып, алдына iрi мақсат қойған ондай ақын мына дүниенiң жалт-жұлт еткен қызығы мен дуылдаған той-думанына қарамақ емес.

«Көңiлдi жыр жазуға келмей қойды ыңғай бiр» деп ондай жалтылдақ, жыртақай өмiрден өзiн сырт ұстап қана қоймай, құлқының да, ниетiнiң де мүлде жоқ екенiн бiлдiредi. Ал ондай ақын сонда не iстемек, ненi бақпақ?

Өзiме-өзiм ақын болдым, ләйлiдiм,

Жырға қосып Мәжнүнiн Ләйлiнiң.

Қара түнде бiлте шамның түбiнен

Ауылын шолып отырамын қайғының.

Ендi ақынның мұңдасы да, сырласы да елiнiң қайғысы. Мұндай сәтте оның көзiне «қардың өзi аппақ қайғы» боп көрiнедi. Дегенмен, егер ақын тек халқының қайғысын бақылап-шолушы деңгейiнде қалса, онда ондай ақыннан не үмiт, не қайыр. Онда ол өзiн ғана емес, оқырманын күйретуге, оның сағын сындыруға қызмет етсе керек. Шын ақын, әдетте, халқының қайғысын көре отырып, оған қанжылап ортақтаса отырып, одан рухани қайрат алуға тиiс. Ия, ия, қайғының өзiнен рухани қайрат алуы тиiс. Осыны жақсы түсiне бiлген Жарас Сәрсек ауылына хат жазған бiр сәтiнде «дайын бол, таңданбастан, мен бiр күнi наладан найзағайға айналғанда» деп өзiнiң басты мақсатын жайып салады. Халқының бүкiл мұң-зары мен уайым-қайғысын жан-жүрегiне құйып алған ақын, қалайда наладан найзағайға айналуға мiндеттi. Онсыз бәрi бекер, бәрi бос сөз. Әрине, қайғыға ортақтаса бiлу де үлкен азаматтық болмыс. Бiрақ ол ақын үшiн аздық етедi. Өйткенi ақын парызы қайғыға ортақтаса отырып, сол қайғыны сейiлтуге ұмтылса керек. Осындай мақсат-тiлекке бiлегiн сыбанып, белiн буып шыққан ақын «аттап өтiп өзiнiң қабiрiнен» жолға шығады. Тосын мiнез. Тосын әрекет. Басқа-басқа өз қабiрiн аттап өтiп жолға шығу, тiптi «қайда барарын» анық бiлмей тұрса да, осындай тосын мiнездi қажет етсе керек.

Сөз жоқ, ол жолдың кедiр-бұдыры, ирелең-бұралаңы көп. Ол ендi талай-талай қиямет-қайым қиындыққа, талай-талай сарсаңға түсiрiп сабылтып қоятын кедергiлерге кездесерi хақ. Өмiр деген де қызық қой. Жүрген сайын, оны көрген сайын, оған үңiлген сайын дал боласың, тiптi бәрiнен көңiлiң суып, айдалада қалғандай бүкiл iшкi дүниең аңылжып, не iстерiңдi бiлмей дел-сал боп, дағдарысқа түсерiң хақ. Ондайда ақынның:

Қыр басынан төменге сенбей қарар,

Қайыңдар-ай, бұл күнде жайым басқа.

Шариғат пен табиғат ұқсас деушi ем

Адам басқа екен ғой, қайың басқа... –

деп мұң шағатын тұстары аз болмайды, әрине.

Бiрақ, бәрiбiр, дүниенiң әр бiр үнi мен дыбысына құлағы түрiк, оның әр бiр қимыл-қарекетiне көзi ашық, бәрiн былай қойғанда «Тәңiрiнiң керуетiнiң сықырлағанына» – дейiн естiп, бiлiп отырған Жарас Сәрсектiң «ақын болу азап қандай, Тәңiрiм» деп айтуының өзi-ақ оның зор мiндет, үлкен мақсат жолына түскенiн көрсетсе керек. Бiздiң Жарастың сол азапты жолда арымасына сенiмiмiз мол.

«КIРПIГIНЕ ҚАН ҚАТЫП ҚОҒАМЫҢ ТҰР»

Бауыржан Бабажанұлы барынша қарапайым жазады, шешен жазады, бiр сөзбен айтқанда, қазақы ақын. Табиғаты қазақы. Бiзде қазақы жазуды, қазiргi заман құбылысынан кеш қалып қойғандай, уақыт көшiне iлесе алмай қалғандай, көне стиль, ескi сүрлеудi шиырлап жүрген сияқты көретiндер бар. Бауыржан туралы олай ойлау күнә. Ол тiптi де заман құбылыстарынан да, уақыт көшiнен де сырт қалған ақын емес. Қазақы көрiнейiн деп өлең жолдарына қаптаған архаизмдердi арқалатып та қоймайды.

Оның ерекшелiгi сонда – қандай бiр күрделi ұғымды да қазақ жанына жақын етiп қорыта бiлетiндiгiнде. Ол сөз iздеп, оны жамап-жасқап жатпайды, сөздiң өзi табиғи түрде құйылып жатады. Яғни, қазақы ситихиялық мiнез. Қай өлеңiн оқысаңыз да, одан көкiрек сарайыңды ашып жiберетiн даланың аңқылдаған желi есiп, нөсерден кейiнгi жусанның кермек иiсi бұрқырап қоя бередi. Оның өлеңдерiндегi мұндай қазақи жайдары мiнез ұлттық тақырыптарды жазғанда ғана емес, мүлде басқа тақырыптарды жырлағанда да, атап айтқанда, «Ескендiрдiң мүйiзi», «Сүлейменнiң жүзiгiнде» де анық көзге ұрып тұрады. Мәселен, сол «Сүлейменнiң жүзiгiн» алайықшы. Бұл өлеңде Бауыржан жұрттың бәрiне белгiлi оқиғаны хабарлы сөйлемдермен баяндап жатпайды. Одан осы заманға сай философиялық мән-мағына iздейдi. Iздегенде де нақты әрекет арқылы, яғни Сүлейменнiң жүзiгiн қолына киiп алып сөйлейдi.

Қайран басым болған кезде бiр әлек

Жалғай алмай бiр ойлардың үзiгiн,

Пайғамбардан қалған маған мұра деп

Тақтым қолға Сүлейменнiң жүзiгiн.

Содан кейiн күндер кештiм қызықты ең,

Құшағы ыстық Бақтың ауылын мекендеп.

Сәуле түсiп, жазу шықты жүзiктен

«Байқа, бала, бұл күндер де өтер» деп.

Тақырыпты қазақша қорыту, яғни қазақ ұғымына жақын, қазақ ұғымына сiңiмдi етiп беру деген осы. Әйтпесе, Сүлейменнiң жүзiгiндегi мәтiнде «байқа, бала», деген тiркес жоқ қой. «Байқа, бала, бұл күндер де өтер» деген тiркес қазақ үшiн әлдеқайда салмақты, әлде қайда ұғынықты.

Әрине, Бақыт дегенiңiз де баянсыз. Ол да тас төбеңде бұлбұлдай тамыл жытып сайрап, тотықұстай мың құбылып тұрады да, күндердiңкүнiнде басыңа бiр саңғып ұшып кетедi.

Аттан түстiм, түстiм дұшпан торына,

Азап шектiм, ит өмiрден жерiндiм.

Далбасалап қарап едiм қолыма

Бұл күннiң де өтетiнiн ұғындым.

Әлбетте, Бауыржанды қинайтыны өз басының халi емес. Оны қинайтын жайт, көкiректерi аяққаптай-аяққаптай боп, кеуделерiне нан пiсiп, ысқырықтарымен жер жарып, жетi қабат таралғыны қатар үзiп жiберердей боп шiренiп, көздерiн шел басқан асып-тасқандар. Соларды көрiп тұрған Бауыржан:

Соңына ерген көп итiне үргiзiп

Ендi тiзе батырмас деп мына елге,

Тым болмаса түссе көктен бiр жүзiк

Кигiзер ем, шiркiн, ана бiреуге... –

дейдi. Өлең бiттi. Бiрақ оқырманды толғандыратын, толқытатын толғақты ой қалды. Жалғанды жалпағынан басып жүрген сол шiренген шiркiндердiң қолдарына сенiң де Сүлейменнiң жүзiгiн кигiзгiң келiп кетедi.

Жалпы, Бауыржан сөздi аса қасиеттi ұғым, яғни, дүниенiң алтын дiңгегi, асыл қағидасы деп бiледi. Ол ертеректе жазылған «Сөз» деген өлеңiне киелi кiтаптағы «әуелi сөз болған» деген тiркестi эпиграф етiп алуының өзi содан болса керек.

Мақсат басқа, өзге арман,

Болмысым да... көнердi.

...Атамыздан сөз қалған,

Не қалдырам мен ендi?

Сап, сап, көңiлiм – бозжорғам,

Жоқ нәрсеге налыма.

«Ең әуелi сөз болған»,

Сөз болады соңы да!

Рас қой. Адамды шыр етiп жерге түскеннен әуелi сөз күтiп алады, соңғы сапарға аттанарда сөз шығарып салады. Сондықтан да, сөз қадiрiн бiлу деген сөз – өз қадiрiңдi бiлу деген сөз. Өз қадiрiңдi асқақтатам десең, онда сен сөз қадiрiн асқақтат. Өйткенi мына дүние сөзбен ғана өлшенедi, сөзбен ғана бағасын алады. Өмiрдiң алағай да бұлағай аласапыран тiршiлiгiне де, адам жанының жықпыл-жықпыл түкпiрлерiне де қоғамда болып жатқан ақ түтек, қара құйынды құбылыстары мен сапырылыстарына да тек сөз арқылы үңiле аласың.

Несiн айтасың, қазiр бiздiң күнiмiз, қашанғыдай, «қасқыр байлап ұстағандай қорада» болып тұр ғой. Ылғи бiр бiтпейтiн де қоймайтын арбасумен, аңдысумен күн кешiп келемiз. Содан барып сан соғып опынасың, тiптi омақаса құлап, бiр жақ қабырғаң опырылып құлағандай боласың. Олай болмаса, ақын:

Мен, мен едiм, мен едiм,

Тауға айналдым, төбе едiм.

Егемендi ел болдым,

Ендi мәңгi жайқалады желегiм

... деп едiм.

Бiрақ, бiрақ азат, дарқан елiме

Тiлiм керек болмады.

Дiлiм керек болмады.

Дәл осылай кете берсе егерде

Менiң дағы болар ма екен керегiм?! –

демес едi ғой. Дәл қазiр бәрiмiздiң жанымызды жеп, етiмiздi езiп, сүйе-гiмiздi кемiрiп жатқан сұрақ осы ғой. «Мен, мен едiм, мен едiм» деп жүрген мына елдiң керегi бар ма өзi?! Әй, қайдам... Өйткенi «Қазақты алдау» дейтұғын бiр ойын бар, Қазақстан дейтiн мемлекетiмде»... сол ойыннан «ойынымыз осылып» кетпесе игi едi...

Ел мен жер тағдырын ойлаумен қабаржып жүретiндiктен бе, жоқ, әлде о бастағы табиғи болмыс-бiтiмiнен бе, Бауыржанның ең бiр жақсы көретiн мезгiлi – Күз. Күздi мол жырлапты. Тiптi ол күздi адам кейпiне енгiзiп, оны шәлкес мiнездi, долы, дүлей қимылды Құдағай ретiнде қабылдайды.

Сәлем бердiк, төрге шық, Күз-құдағай,

Құрметiмiз қалған ба, сiзге ұнамай?

Қабағыңнан қаймығып, кеттi шығып

Қыз мiнездi жаз дейтiн бiздiң ағай.

Даңғыратып бұлт-нөкер шелектерiн

Желiктiрер анау жел желөкпенi.

Әжемiздiң өрмегiн күрт үзiпсiз,

Сәл сабыр ет, құдағай, о неткенiң?

Бiздiң әрбiр iсiмiз күнә сынды.

Өршелене жаясың құлашыңды.

Жекжат жөнiн бiлмейтiн ел емеспiз,

Ақылға кеп, бер ендi бiр ашуды.

Қайың шашын жұлыпсыз, обалдағы-ай,

...Бұрын қалай келгенбiз абайламай.

Бiз еңкейген сайын сiз шалқаясыз

Мiнезiңiз, апыр-ай, қалай-қалай?

Бұл өлеңге түсiнiк берiп жатудың өзi артық. Сурет – өлең. Образ – өлең. Ешқандай талқылап, таратып жатпай-ақ бәрi ап-айқын. Бұл өлеңнiң тағы бiр көзге ұрып тұрған ерекшелiгi барынша қазақы мiнезiнде, яғни қазақы орындалуында. Сол үшiн де әдейi келтiрдiм, Бауыржанның сөзден өзiмiзге етене таныс сурет сала бiлетiн шеберлiгiне тәнтi болғандықтан. Әйтпесе, Абайдың «Қыс» өлеңiнен бастап жыл мезгiлдерiн адам кейпiне келтiрiп суреттейтiн өлеңдер, Құдайға шүкiр, жетiп артылады.

Негiзiнен, Бауыржан күздi өзiмнiң көңiл-күйiмнiң ауа райы, жан құбы-лыстарымның климаты деп бiледi.

Мөлдiр бұлттан пәренжi жамылды Ай да,

Шаршады ғой... аспан сәл дамылдай ма?

«Жылама ендi, сүрткiн, – деп – көз жасыңды»

Ақыл айтар күзге ешкiм табылмай ма?

Мен-ақ ақыл айтар ем, түсiн, бiрақ...

Бiреу алып кеткендей күшiмдi нақ.

Айқайлаймын, дауысым шығар емес,

Тұр өйткенi, менiң де iшiм жылап.

Көңiлдiң көп бояуы оңар шерден,

Бiзге-дағы көп адам болар сенген.

Сол сенiмнен шығайық, жылама, күз,

... Алдыменен сен тоқта, содан соң Мен.

«Көңiлiнiң көп бояуы шерден оңып» кеткен Бауыржанның iшiн қанжылататын жағдаяттар көп болып тұр. Тым көп. Өйткенi «шындығыңыз бүгiнде тұлдыры жоқ тұл жетiм». Өйткенi ол «мыстан-өмiр қолынан көземенен қайғы iшкен». Өйткенi ол:

Данғазаның буына маң дала мас,

Жапырақсыз қурады орман-ағаш.

Кiрпiгiне қан қатып қоғамың тұр.

Үмiт күткен ұрпағың ол жалаңаш.

Арманымен қондырған айға өлеңiн

Адалдықтың әр кезде байрағы едiң.

Етiк сатып ертеңiң базарда жүр,

Ендi күнiң не болар қайран елiм? –

деген етiн езiп, сүйегiн үгiтiп жiберетiн ауыр сұрақтың астында жүр. Қай жағына қараса да еңсесiн басып, жан-жүрегiн талап, сезiм талшықтарын отап жiберетiн көрiнiстердi көре-көре көңiлi әбден қайтқан ақын «бақытсыздық пен ақында бар ма екен әлде үндестiк» деген зiл батпан тұжырымға келедi.

Мен бұл мақаламды Бауыржанның өз өлеңiмен аяқтағым келiп тұр. Өйткенi ол өлең көбiмiздiң қазiргi көңiл-күйiмiздiң ең керектi пернесiн дәл басып, шер-мұңымыздың шегiн дер кезiнде қағып жiберетiн жұп-жұмыр қалпында, аяқ-қолы балғадай боп туа салған өлең екен.

Жүрегiмдi билегенде нала-мұң,

Хал-жайымды сұрай берме, қарағым,

Құлай-құлай таусылған бар амалым,

Күрсiнуден күлге айналған жанарым.

Лаулай алмай, бықсып жанған шаламын.

Қарашаның бұлты-сынды түнерген

Қара көзден қан ағызып күлем мен.

Жанарында қайғы жусап, мұң өрген

Қара түннiң үрпiнен мен жыр емгем.

Содан болар көңiлдiң көп кетеуi,

Менiң жаным – көңiлсiздiк мекенi.

Қиялымның қанжылаған жанары,

Арманымның жасқа толған етегi.

Көкiрегiмде күрсiнгенде шерлi өлең,

Сәби-мұңды бесiгiмде тербеп ем...

Өз сезiмiн өзi өлтiрiп жерлеген

Қанды қолды қатыгезбiн мен деген.

Хал-жайымды сұрай берме сен менен.

«ОРМАНДЫ СӨЗДIҢ АЙМАҒЫН ОМБЫЛАҒАН ОЙ БҰЗАР»

Осы топтама мақалаларымның бас жағында Әмiрхан Балқыбек туралы жазған пiкiрiмде мен оның тым сараң жазатынын ескерткендей сөз айтып, бiрақ сараң жазудың тiптi де айып емес екенiн, солай бола тұра, қолына қаламды жиiрек қолға алғанын қалайтынымды бiлдiргендей болып ем. Бұл толқынды оқи келе, сараң жазу «ауруы» олардың бәрiне де тән екенiн ұқтым. Алды қырыққа кеп қалған, баяғы бiздер секiлдi қыспақ пен құрсауда, яғни қатып-семiп қалған, сықиған стандартта емес, аласапыраны да, алыс-жұлысы да көп қым-қуат, алақұйын дүниенiң iшiнде жүрсе де неге соншалықты сараң жазатындарына түсiнбей-ақ қойдым. Құдай-ау, өлең дейтiн бiрде жамыраса табысып, бiрде жағаласа тебiсiп жатқан мына қатал да қазымыр уақытпен шаппа-шұп ұстасып, қоян-қолтық тартысқа түсетiн соншалықты ұшқыр жанр емес пе?! Әрине, не болса соны жаза бермеу керек, не болса соның жетегiнде кете бермеу керек, не болса соны ешқандай електен өткiзбей, iшкi қуат-қарымыңда қорытып алмай, дүмбiлез қалпында өлең ете бермеу керек. Мұның бәрi түсiнiктi. Дей тұрғанмен... Дей тұрғанмен...

Бiрақ, солай бола тұра, бұл толқынға сүйсiнгенiм, олардың әр қайсысының өз жолы, өз дауысы бар. Бiр-бiрiне мүлде ұқсамайды. Шығармашылық ара-жiктерi бiр-бiрiнен алшақ-алшақ жатыр. Бiрi мен бiрiн тiптi де шатастырып алмайсың.

Осы «сараңдардың» қатарындағы Нұржан Қуантайұлы да өлең деген күре тамырдай даңғыл жолға өз соқпағымен келiп қосылыпты. Бұл жерде бiз жол мен соқпақ метафорасын тектен-тек айтып отырған жоқпыз. Өйткенi оның «Күмбiр» кiтабының алғашқы бетiндегi өлең «Жолда» деп аталыпты. Бұл өлең – ақынның өзiн қанағаттандырған, көңiлiнен шыққан алғашқы өлеңдерiнiң бiрi болса керек. Өлеңдегi «сүреңсiз күннiң сүт қосқан шайға бiр қанған Анама ұқсап ашылып қапты қабағы», «қоға мен қамыс үңiлiп тұрды жапырлап, етектi кесiп есiле аққан өзенге» деген жолдар, сөз жоқ, жас ақынның әрi сергек, әрi байқағыштығын көрсетсе керек.

Нұржан қиядағыны қапы жiбермейтiн байқағыш қана емес, сол көргенiн қаршығадай қағып түсетiн алғыр. Тағы да ол көргендерiнiң бәрi қазақ жанына жақын. Ұлттық колоритке бай.

Сары шалдың тарамдалған

сақалындай

Ошақта от көлбеңдейдi жел лебiмен.

Кiм-кiмдi де қызықтыратын жанды сурет.

Жалпы, Нұржан сөзбен сурет салуға шебер-ақ. Тағы да ол суреттердiң бәрi сондай нақты, бояуы сондай қанық. Сонымен бiрге, ол суреттердiң бәрi де уақыт табымен көмескi тартып көнермейтiндей. Бейне бiр олардың бәрi жаңа ғана, сенiң көз алдыңда салынғандай. Тiптi ұстасаң қолыңа бояуы жұғып қалардай немесе нақты бiр заттың табы алақаныңа сезiлетiндей. Оқып көрейiк.

Аңдаусызда аспанға нұрын шашып

Нәлiсiндей етiктiң... Ай қағылды.

Немесе:

Бұлақтың суы бүйiрi қызып биледi

Қақпақыл қылып қайраңда малта тастарды.

Немесе:

Жаңа сытылған терiсi құсап соғымның

Көкжиек сонау көлбең де көлбең бу болып.

Немесе:

Ақша бұлттар түтiнiндей мүштiктiң.

Немесе:

Жайып қойған өреге ақ малтадай

Ауыл үйi көрiнген ағараңдап.

Немесе:

Салы суға кеткен көктiң

Еңсесi

Ескi тонның етегiндей салбырап.

Мiне, осылай жалғаса бередi, жалғаса бередi. Әрине, бұл суреттердiң бәрi дерлiк ғылыми-техникалық төңкерiс заманының шынжыр табаны жерiн таптамаған, сорайып-сорайып тұрған тұрба өңештерi көгiне көкала түтiн құспаған туған жердiң тұнып тұрған келiстi келбеттерi. Бiрақ сол айшықты суреттер мен әдемi көрiнiстердi көтерiп тұрған ол сұлу аймақтың да сұңғыла тарихы болмас па? Әрине, көрген көздi сұқтандырып, айтқан ауызды тамсандырып жiберетiн сол ғажап көрiнiстерге толы бұл аймақ ғасырлар бойы осындай тамылжыған қалпында тұрмаған екен, ол жер де талай-талай қанды оқиғалардың куәсi болып, басынан талай-талай тартысты оқиғаларды өткерген екен...

Ендi ақын да өзiнiң қылқаламын көз бен көңiлдi қатар арбайтын сары ала, жасыл бояулардан арылтып, қара ала, қанқызыл бояуларға малып алады.

Торғайы ұшқан сор далам,

Толғамалы найза толғатар ердей қомданам.

Тұтам емшектей ту бие үшiн нар бабам,

Тұттай баланың тұрмысы үшiн нар бабам

Басы қайда қалмаған?

Салқар тарихты сайына тығып сар далам:

«Қараша жұрттың қай сөздерiн қарманам»,

Қадiрi қашқан, қаһары асқан заманда

Қазағым қайда аумаған.

Ендi ақын бойында не нәрсеге де, қандай құбылысқа да тарихи көзқарас қалыптаса бастады. Ақын бойындағы тарихи көзқарас деген категорияны нақты бiр тарихи аяда ғана қарастыруға болмайды. Бұл жерде ол ұғымды қай тақырыптың да арғы астарына үңiлiп, тамырына бойлап, қыртысын аршып, тегiн тануға ұмтылу деп қараған жөн. Яғни Нұржанның көру аясы ауқымдалып, дүние танымы мен көңiл көкжиегi кеңи түстi деген сөз. Яғни, ендi ол қылт етiп көрiнгендi кәнiгi фотографтай сырт еткiзiп түсiре қоятын немесе көздi арбап тұрған көрiнiстi шұғыл түрде көшiре қоятын пейзажистен гөрi, тақырыпқа айналған материалдың арғы жағына, iшкi әлемiне зер сала бастады. Сол әрекет, сол жолға түскеннен-ақ мына жарық дүниенiң шетi де, шегi де жоқ екенiне көзi жетiп, оның драмасы мен трагедиясы андыздап шыға келдi. Ақын ендi қияметтен де қиын сол дүниенiң iшiне кiрдi.

Көкжиектiң кемерi,

Көзiмдi менiң алдама.

Шегi бар жердiң деп едi,

Шексiз екен-ау жалған, ә?

Көкжиектiң кемерi

Көзiме қарар сұғына.

Жалықпай-ақ ел сенедi

Жалғанның жалғандығына.

Көкжал тағы қайда бар?

Көзiме айтшы, сыр бүкпе.

Диiрмен құсап айналар

Дүниесi де, тiрлiк те.

Дүние шыркөбелек айналуда. Тағы да диiрмен құсап. Алапат айналыс. Дәндей басыңды ұндай үгiтiп тартып жiбермек. Көкжиектi, көкжиектiң кемерiн ол бұрын да көрген болатын. Ол кезде көкжиектiң кемерiнде бұлың-бұлың етiп жататын «сағымды малтып барсам ба» деп әдемi бiр ойнақы қылық көрсетiп, туған жерге деген аңсар сезiмiн ғана бiлдiрiп қойған-ды. Сөйтсе, табиғат көкжиегiнiң кемерiнен гөрi, өмiр көкжиегiнiң кемерi әлдеқайда ауыр да қиын болып шықты.

Нұржан ақын ендi көмейiне түскеннiң бәрiн ұн етiп тартып жiберетiн диiрмендей айналып тұрған дүние мен тiршiлiк түгiлi, күнi кеше ғана моп-момақан боп монтиып, жұп-жұмсақ боп жұтынып, өзiнiң бүкiл сұлулығы мен сымбатын сыртына шығарып жататын табиғаттың өзiнен де драма, табиғаттың өзiнен де тартыс көретiн болды. Өзiнiң көңiл-күйi мен көзқарасын сол табиғат құбылыстарымен астастыра қарастырып, өлеңiн сол құбылыстармен үйлестiре, үндестiре өретiн болды.

Сiре, сiре, сiре қар,

Сiре қарда кiм оңар.

Сiрi қалған мына бiз,

Сiз табыңыз бiр амал.

Қара түннiң қаймағын

Айқай бұзбас, ой бұзар.

Орманды сөздiң аймағын

Омбылаған ой бұзар.

Айтылар ойдың, iшкi психологиялық арпалыстың балқыған қорғасындай боп құйыла қалғанын былай қойғанда, орындалуының өзi қандай әдемi. Құлағын келтiрiп, бұрауын қалай дәл түсiрген. Сыңғыр-сыңғыр, сыңғыр-сыңғыр. Бейне бiр әр буын, әр бiр сөзге көзге көрiнбейтiн құйтақандай-құйтақандай күмiс қоңыраулар iлiп қойғандай.

Ақын мына тiршiлiкке бұрынғыдан да жiтi, бұрынғыдан да сергек қарайтын болды. Көру де, сонымен қоса көзқарас та өзгердi. Бiр кезде қағылған нәл сияқты көрiнетiн Айыңыз, ендi «бұлтқа сiңген қауғаның шелегiндей суға батып бара жататын» болды.

Алдынан «ошаққа ұқсап жұртында қалған моладай суық қыстақтар» шығып, соларды көрген өзiнiң де көңiлi «қабырғасы құлаған ескi жұрттай қақырап» қалатын болды. Махамбет ақынның: «Ежелгi дұшпан ел болмас, етектен кесiп жең болмас» деп қылыштай тiлiп сөйлегенiн оқып, оны көңiлiне мықтап тоқып өскен ақын, ендi мына аяр заманның сол бiр серттей берiк сөзден сырт айналып кеткенiн көрiп «ежелгi дұшпан ел болды, етектен кесiп жең болды, тең-тең болды, тең болды, тең-тең жүгiң жем болды» деп қамықты.

Нұржан Қуантайұлының тағы бiр менi сүйсiнткенi өзiнiң бiр шыққан биiгiнде қалып қоймай, өзiне де, өзгеге де тосын, өзiне де, өзгеге де белгiсiз тың өрiстерге шығуға құмарлығы. Бұл ретте ол оқыған көзге де, естiген құлаққа да оқшау көрiнiп, тiптi оғаштау естiлетiн образдар мен сөз тiркестерiнен де қашпайды. Абай айтқандай «қиыннан қиыстырар ер данасы» дегендей Нұржан да қиыннан қиыстырады. Қиыстырады деген сөзден (тiптi Абайдың өзi солай деп тұрса да) бiреулер шошып кетуi кәдiк. Өйткенi көп жұрт үшiн өлең деген құйыла салу керек. Олар өлең дегенiң де өмiр екенiне мән бере бермейдi. Олай болса, өмiр сияқты өлең де кейде мозайика сияқты құрастырылады. Тек сол құрастыруда үндестiк болсын, сендiре алатын қуат болсын деңiз. Мәселен ол: «Менiң жырым – сонау ерте көктемде қасат қарды теуiп шыққан бәйшешек» дейдi. «Қасат қарды теуiп шыққан бәйшешектi сiздiң, әрине, қабылдамауға толық хақыңыз бар. Ал мен осы образды қабылдадым. Көрiнбейтiн процесс болса да, көрiп тұрғандаймын. Тағы да Нұржан «Алматының бетiне ала плакат жабысып» тұрғанын көрiптi. Мұны ендi қабылдамасаңыз да қабылдайсыз!

Нұржан шығармашылығы туралы пiкiр жазған Бекжан Әшiрбаев: «Жаңа, тың теңеулер, үйреншiктi емес лексикаға ұмтылу, оқыс метафоралар жасау, шарттылықтан жалт бұрылып кету Нұржан поэзиясында аз кездеспейдi» дептi. Мен бұл пiкiрге әбден қосылам.

«СОРДАН БАҚЫТ ТАРТЫП АЛДЫМ БIР СӘТТIК»

Менiң алдымда шығармашылығын өзiм қадағалап жүретiн ақындардың бiрi Батырболат Айболатұлының «Мен ғашық қыз» атты бiр жапырақ қана жыр кiтабы жатыр. Әдебиетке ол ертерек келсе де, кiтабы тек 1996 жылы ғана жарық көрiптi. Содан берi он бiр – он екi жыл өткен. Өздерiңiз байқап отырғандай, бұл топтама мақалаларымда алтынкөпiрлiктердiң тым сараң жазатындарын айтып өткем. Бiрақ бұл сөздi тек бiржақты түсiнуге болмайды. Сараң жазады дегенде олар қаламдарын мүлде суытып қойған деген ұғым тумау керек. Сөз жоқ, олардың қай-қайсысында дәл қазiр ең құрығанда бiр-бiр жыр жинақтары дайын екендiктерi сөзсiз. Алайда оларға деген министрлiк тарапынан да, баспалар тарапынан да тиiстi ықылас пен қамқорлық жетпей жатыр ғой деп ойлаймын.

Пышақтың қырындай ғана сол жинақтағы алғашқы өлеңдердiң бiрi «Өз әлемiм бар менiң» деп аталады. Сол өлеңiнде ол: «Жаңа жырды шырақ етiп кiремiн пенделiктi босағада қалдырып» дейдi. Ал ақынның iшкi әлемi деген мына қапылысы да, қақтығысы да жетерлiк, мұңы мен қуанышы салаласып-сабақтасып, бiрде қатар өрiлiп, ендi бiрде тарқатылып жатқан, дүркiреген дүрмегi де көп, шешiмi табылмай жатқан күрмеуi де көп дүние ғой. Ондай әлемге ендеп кiрiп, ондағы болып жатқан қым-қуыт оқиғалар мен алыс-жұлыс арпалыстарға кесiм айтып, шешiм шығару үшiн сен, ең алдымен, өз басындағы күнкөрiс қамын ғана ойлайтын күйбең-күйбең мiнезден, бейшара пендешiлiктен арылып алуың керек. Тек сонда ғана сен өзiңнiң ең бiр жауапты аймағыңа кiре аласың... Ақын, мiне ендi, өзiнiң iшкi әлемiн қарастырып отыр.

Күз сыпырып кеттi iшiмдi

Үздiм ойдан жапырақ-мұң.

Тоғышарлау, тоқ пiшiндi

Ақымаққа – ақымақпын.

Көңiл қалды пенделiктен

Әлiм бiттi – зая күндер.

Таппай келем сенделiп мен

Сезiмiмдi қоятын жер.

Ақын жаны да мына өмiрдiң өзi сияқты алай-дүлей, ығы-жығы, сапырылыс. Тiптi онда сезiмiңе де орын жоқ. Өмiрдiң өзiндей алай-дүлей болып жатқан өз әлемiне үңiлген ақын, әдетте, сол алай-дүлей дүниенi реттеп немесе «жуасытып» тастау үшiн үңiлмейдi, соның iшiнен керегiн тауып, қажетiн «өндiрiп» алу үшiн, оны рухани игiлiкке айналдыру үшiн үңiледi.

Өкiнбеймiн! – Жанды жырмен жұмсарттым,

Аш көңiлдi абаданға құрсақ қып:

Көкке қарап ұлып тұрып қасқайып

Сордан бақыт тартып алдым бiр сәттiк.

Кейде ақын дәл осындай өжет, долы болуға тиiс. Жақсылықтан әркiм-ақ бақыт таба алады. Мықты болсаң, тiптi бiр сәттiк болса да, сордан бақыт тартып ал! Мiне, қайрат! Мiне, рухани қуат. Адамның намысын жанып, жiгерiн қайрайтын жолдар осындай болса керек едi.

Әрине, «сордан бақыт тартып алатын» ақынның өзi де кiлең маңдайы жарқырап, жалы күдiрейiп, мерейi өсiп, мәртебесi биiктеп жеңiске жете бермейдi. Оның да жабығып жасып қалатын, соққыға жығылып, тауаны қайтатын тұстары аз болмаса керек. Ал ондай кезде ақын күйi қандай болмақ?

Рухымды дертке шалдырдым

Кәсiпкерлiкке обалы.

Тәнiмдi жерге қалдырдым...

... Жұлдызым жоғары.

«Рухы дертке шалдығып» ақыры тәнiн жерге қалдырып бақилыққа кетсе де, бәрiбiр өршелене өжеттiк танытып «жұлдызым жоғары» деп тұр.

Бiрақ оның қаншама өршеленiп, қаншама өжеттiк керсетсе де айналада болып жатқан алақұйын, аласапыран тiршiлiктен қажып шаршамауы мүмкiн емес. Бұл – бәрiмiздiң басымыздан өтетiн жайт. Ондай сәттерде тұмандай тұнжырап, итсiлiкпең шығып қалжырап қалатының хақ. Сондай бiр сәттi Батырболат әдемi-ақ айтқан.

Бiр түнiмнен ұйқым қашты,

Бiр түнiмнен күлкiм қашты...

Баянсыздау сезiмдердiң

Байсал ойым

жұртын басты.

Бетке жамап жасаң әрдi,

Көңiлiмнiң шашы ағарды...

Көзден қызық бұл-бұл ұшты,

Көрген қызық тасаланды.

Жеңдi бiлем тұрмыс менi

Жұрттың, қырттың түрлi iстерi...

Жерiп, тойып,

ойдан мүлгiп

Қартқа айналдым жиырма үштегi...

Бiр түнiмнен ұйқым қашты...

Бiр күнiмнен күлкiм қашты...

Небiр кiсәпiрлiктер мен мүсәпiрлiктердi көре-көре жиырма үш жасында-ақ қартқа айналған Батырболатты ғана емес, сондай сәттердiң талайын басынан өткiзген көзi ашық, көңiлi ояу барша естi қауымды аяйсың!

Өзiнiң iшкi әлемiнде болып жатқан сан сапырылыстар мен сан қапылыстарды, берiш боп қатқан мұңы мен шемен боп жатқан шерiн ақтарып сөйлей алатын Батырболат, бәрiбiр, ең алдымен лирик.

Лирик болғанда да, төгiлiп тұрған лирик. Махаббат лиригi. Оны «Жұматайдың iнiсiмiн өлеңде сiңiлiсiне өле ғашық Ләйлiнiң» деп өзi де мойындайды. Ол әрине,

Қылығы бала сықылдым,

Қытығым жеңiп ұтылдым:

Жанарымды ұрлап жұтындық,

Тамағым құрғап, жұтындым,

Қылығы бала сықылдым... –

деп тандайына кәмпит салып тамсанып тұрған бұл өлең, одан гөрi тереңiрек, одан гөрi әлдеқайда қуатты естiлетiн «Махаббатын мәшһүрлейтiн мұнара бiткен күнi басы алынар шебердей» деген басқа бiр өлең жолдарына ауысады. Бәрiмiз де махаббат туралы жазғанбыз, бiрақ көбiмiз барша әлемге паш ету үшiн махаббат мұнарасын салып ап, басын семсер астына тосатын шебердей хал кештiк деп айта қоюымыз екiталай-ау, екiталай. Сонда ақын ғашық болған қыз, Құдай-ау, қандай болғаны?! Ай десе аузы, күн десе көзi бар, көркiмен көңiлiңдi де, көзiңдi де арбап тұратын сиқыр перiнiң қызы ма, жоқ, әлде, көктен ғана көлбеңдеп көрiнетiн перiште ме?! Ендi жүзiмiздi соған бұрайықшы.

Мына жалған – жалған екен, тым жалған!..

Бейбақ басқа берген болды-ау мұңды арман.

Мен сүйген қыз сыймайды екен жалғанға, –

Немесе оған лайық емес бұл жалған! – деп бiз күткендегiден де асыра мақтап, марапаттап

алады да:

Осы болса өмiрiңнiң сияғы,

«Өлең емес, өксiк» десем сияды.

Түкiрдiм мен сол бейнеден басқаға

Жетпейтiндей еш пенденiң қиялы!..»

Ал, әйтпесе! Сүйсе, Мәжнүн ғана осылай сүйген шығар-ау! Бiрақ ақын өзегiн суырып берердей боп өлiп-өшiп сүйген сол жанның қасына баруға жасқанады, батылы жетпейдi. Тағы да ақынның оқырманды әрi-сәрi ғып, не айтарыңды бiлмей ал-дал етiп қоятын бiр қызық тұсы, ол өзiнiң ғашық қызын өзiне де қимайды! Түсiнiп отырсыз ба, өзiне де қимайды!

Құдай куә, қол созуға жасқанам...

Сен өйткенi ерекшесiң басқадан!

Өзiме де қимаған соң, қорқамын

Қадiрiңе жетпей ме деп басқа адам.

Сүттен де аппақ, ауадан да жеңiлсiң...

Сұқтанғандар бағаңды ұқпас сенiң шын.

Нәзiктен де, нәзiгiм-ау, менiң сол

Олар сенiң қадiрiңдi не бiлсiн?!

Талшыбығым, таң шығындай

тұнығым,

Сәби сынды сүп-сүйкiмдi қылығың.

Өмiрiне жүрегiмнiң жүгiнiп,

Тәңiрiме айналдырды ұғымым.

Атыңды мен аяттайын жаттадым,

Көз моншағым, кәусар ауам, ақ таңым.

Гүл қауызды ерiнiңнен әдемi

Қиялымда өбуге де батпадым...

Бақиға хас бақытыма мас болам,

Сен ерекше жаралған соң басқадан...

Өзiме де қимаған соң, қорқамын

Қадiрiне жетпейдi-ау деп басқа адам.

Сүйгенiн «қиялында да өбуге батпайтын» мұндай ақынның жүрегi таңғы шықтай таза, ақ бұлттай аппақ болса керек. Ал ондай таза, ондай аппақ жүректен, не айтса да, аңғардан соққан желдей боп бүкпесiз аңқылдап айтылатын, кiнәратсыз талай-талай сыр мен гәп тыңдай берерiмiз сөзсiз.

«КӨҢIЛДI МҰҢМЕН КӨКТЕППIН»

Мен қазақ поэзиясындағы Төлеген Айбергеновтен кейiн көл-көсiр мол сағынышқа Әлiбек Шегебай өлеңдерi арқылы кездестiм. Әрине, екеуiнiң сағыныш тамыры бiр болғанымен орындалуы, адам жанына әсер етуi екi түрлi. Төлеген сағынышы тұлпар тұяқтың тастақ жерге түскенiндей дүбiрлi, дүрмектi, қуатты сағыныш болса, Әлiбек сағынышы егiлiп тұрып, есiлiп айтылатын мұңлы сағыныш. Бiрақ мұңлы сағыныш дегенде, оны түнекке түскендей түнерiп, қалың қорысқа кiргендей тұнжырап қалатын сағыныш деп қабылдауға болмайды. Оның сағынышы туған жердiң сары ала белдерi мен ақ адырларын, баталарын берiп жататын аталарын аңсайтын, тiлеулес бауырлары мен қарлығаш қарындастарын iздейтiн, сөйтiп сенiң жаныңда да өз ауылыңа деген үлбiреп тұрған аңсар сезiмдi оятып, жүрегiнiң дәл басынан өсiп шыққан шидей жiп-жiңiшке үмiт сабағына шырақ iлiп кететiн нәзiк сағыныш.

Сабырым қанша дем бердi

Әлi де талай шыдармын.

Сағыну үшiн сендердi

Алыстап кеткен шығармын, –

дейдi. Бұл, әрине, ауылдан алыстап кеткенi үшiн ақталу емес. Бұл, ең алдымен, өзiнiң де, өзгелердiң де көңiлiн аулап, жұбату.

Әсiлi, сағыныш деген де дерт. Ол дерт сенiң ойың мен бойыңды, жаның мен санаңды әбден меңдеп алған кезде ес-түстен айрылғандай боп мәңгiрiп қалар сәттерiң аз болмаса керек. Ондай халдi Әлiбек мына төменгi жолдармен әдемi жеткiзе бiлген.

Соққылап жүректегi тасқын ағын,

Көлдеттi көңiлiмнiң жас құрағын,

Менде бiр түрi жаман ауру бар

Осылай анда-санда асқынатын.

Әрине, Әлiбек өлеңдерiндегi туған жерге, туған ауылға деген сағынышты тек аңсаудан, аңсар сезiмнен ғана туған сағыныш десек, қатты қателесемiз. Оның өлеңдерiндегi мұң – ақ дәкедей жұп-жұқа шарбы бұлт астынан, немесе ауада жеп-жеңiл буалдыр iшiнен сүзiлiп түсiп, нұрын себезгiлеп құятын күн сәулесiндей жұп-жұмсақ марғау мұң да емес. Тағдыр-талайымы бар мұң. Өйткенi күнi кеше ғана мына заманның қабағынан қар жауып, дүниенi алағай да бұлағай етiп әуре-сарсаңға түсiрген қатал кезеңде тәлкекке түскен туған ауылының тағдырына, мүшкiл халiне бейтарап қарай алмайды.

Ағаштар тұр тыр жалаңаш тоналған,

Өткен күздi ендi қалай сөгерсiң.

Қырман қаш-а-а-н бұл ауылдан жоғалған

Итаяққа көз тiгедi көгершiн.

Ақ ниеттiң символындай көрiнетiн көгершiннiң өзi итаяққа телмеңдеп көз тiккен соң-ақ бұл ақынның ауыр халiн бүкiл болмыс-бiтiмiңiзбен ұғарыңыз хақ. Туған ауылының жыртық шекпен кигендей жадау, жағы суалып, бiлегi талып қалған жүдеу кескiнiн көрген ақын жаны жабығып, ойы онға, санасы санға кетiп, сергелдеңге түсерi сөзсiз.

Қайран күндер, қайтейiн, көп сенделген,

Көп сенделдiм көңiлге көп сенгеннен.

Жалғыздықты көзiме шұқығандай

Топ шымшықтар ұшады топ шеңгелден.

Топ шымшықтар ұшады

жазбай жұбын,

Майшамдағы бiлтедей маздайды күн.

Азаптады-ау бұлар да жан-жарамды

Азапталған аяусыз аздай мұңым.

Жетегiнде қиялдың жүрек самғап,

Арманыма жетуге жүрем сан қап.

Алсам деп ем аунап бiр төскейiне

Бұл даланың шөбi де кiлең жантақ.

Жыр жұтатып жүректiң шоғыменен

Шыққан ақын бұл жерден соңы мен ем.

Топ боп ұшқан шымшықтар,

Топ шеңгелден

Топ жыңғылға қонады тобыменен.

Ақын болып не таптым соныменен?!

«Топ боп ұшқан шымшықтардың топ шеңгелден топ жыңғылға қона-тыны» ана жерден де, мына жерден де не барақат, не байыз таппай сансырап сандалған ақын жанының бейнелi көрiнiстерi ғой.

Тұралап жатқан ауылының бүгiнгi халiн көрiп көңiлi құлазыған қалалық ақынның күнi күн емес. Заманның екi өкпесi қысылып, жан-жағының қуырылып, қысылып бара жатқаны мынау. Уақыт салмағы да екi иiнiнен басып, жаншып барады. Ақын жаны да ауыл сияқты әрi жадау, әрi жүдеу. Ауыл да, қала да әбден дiңкелеп, қалжырап қалған. Ашқұрсақ. Ашқұрсақ жан– ашкөз. Сондай халдi Әлiбек тайға таңба басқандай етiп көрсете бiлiптi.

Кей кездерi дөңбекшумен түнiмдi әр

Ұйықтай алмай өткiземiн ұғыңдар.

Қайыршының алдындағы жиналған

Ақшаға да көздi тiккен күнiм бар.

Бұл – күнi кеше ғана тек ақын басынан ғана өткен жай-жағдай емес, бұл – сол кездегi заман кескiнi, уақыт портретi. Көз алдында жүндей түтiлiп, бордай үгiтiлiп тозып бара жатқан мына заманның кейпiн көре-көре, жан-тәнiмен сезе-сезе «өмiрi сары уайымға айналған» ақынның

Бәрi бар, таңым да бар, көлiм де бар,

Бұлт сүзген шыңым да бар, шөлiм де бар.

Өң мен түстiң арасын өмiр дейдi,

Өң мен түстiң арасы өлiм болар, –

дегенiне ерiксiз иланасыз. Ондай кезде ақынның «өл-е-е-ең деп ем айқайлап, мең-зең дала қайталады өл-е-е-ем деп жаңғырығып» дегенiне де сенесiз.

Әрине, Әлiбек, ең алдымен жас. Тiптi жастық шағы, жастық дәуренi әлгiндей әуре мен сарсаңға, сананы сандалтып, сезiмiн сергелдеңге түсiрген уақытқа тап келсе де, Абайша айтқанда: «Махаббат қызық мол жылдарын» талақ етуi мүмкiн емес. Жаны қанша жабырқау тартып, жүрегi қанша езiлiп тұрса да оны селт еткiзiп, айналаға басқаша көзбен қарайтын құдiреттi күшке ерiксiз мойынсынбауға оның әддi жоқ.

Күндерiм сырғып әттеңмен,

Көңiлдi мұңмен көктеппiн, –

дей тұра, сол бiр қызды көрген кезде ол:

Өзiңдi көрген сәттен мен

Өмiрге ғашық боп кеттiм, –

деп салады. Бейне бiр жабыққан ақын жанында төңкерiс болғандай. Әбден жабығып тарыққан ақын сол бiр аяулы жанды көргеннен-ақ басқаша қам-қарекетке кiрiп, басқа кейiпке енедi. Әлiбектiң осы кезеңдерде жазған өлеңдерiн оқып отырып, «әлемдi сұлулық құтқарады» деген даналық сөзге ерiксiз ден қоясыз.

Қасың қандай қиғаш едi,

Көрген көз де қимас едi.





Аллам өзi жiбергендей

Жер бетiне сыйға сенi.

Кiрпiк қандай қайырылған

Бiр талына қайың құрбан.

Жiгiттi ендi түсiндiм мен

Жүрегiнен айырылған.

Шашың қандай тарқатылған,

Шолпан ба едiң таңда туған.

Талай жандар жүр-ау жерде

Өзiңдi ойлап таңды атырған.

Бiтiм қандай, күтiм қандай

Көз де сенен ұтылғандай.

Шаршап тұрған шалдың өзi

Шарасыздан жұтынғандай.

Алқым қандай, алтындалған,

Алтыныңмен жарқылдар маң.

Сендей қызды туа бiлген

Жоқ та шығар халқымда арман.

Мiне, бұл сұлулыққа ода. Әрине, арудың қасы мен көзiн, кiрпiгi мен шашын Әлiбекке дейiн де талай-талай ақындар таң-тамаша болып тамылжытып жырлаған. Ол өлеңдерден бұл өлеңдi бөлек етiп көрсетiп тұрған соңғы екi жол: «Сендей қызды туа бiлген жоқ та шығар халқымда арман!» Халық тудырған сұлулыққа қандай сұлулық тең келмек. Ал ондай сұлулыққа ғашық жанның хал-күйi қандай болмақ. Әрине, беймаза күй кешпек.

Намыссыз деп санама,

Момынға да балама.

Аймен бiрге тентiреп

Күтiп жүрмiн далада, –

дейдi. Ондай сұлулыққа ғашық жан, тентiресе де Аймен бiрге тентiрейдi. Бұл – махаббат iрiлiгi!

Қалай болғанда да, адам жаны қатпар-қатпар, сан салалы, сан жықпылды, тарау-тарау тұтас бiр әлем ғой. Бүгiн опырылып, опынып қалсаң, ертең жадырап қайта сiлкiнесiң. Бүгiн қуанышқа кенелiп құлпырып тұрсаң, күнi ертең итсiлiкпең шығып шаршап-шалдығып, бейшара халге түсесiң. Сондай бiр сәтте ақын:

Өлiмдi келедi екен өмiр айтып,

Жалған-ай! Бiлмегенбiз соны қайтiп.

Жоқтау айтып жылаған сезiмiме

Келiп тұр қайғы мен мұң көңiл айтып.

Құдай-ау, басқа емес, қайғы мен мұңның өзi көңiл айтып келетiн ол неткен ұлы қасiрет. Ондай қасiреттiң аумағы теңiздей көлемдi, ондай қасiреттiң салмағы таудай ауыр болу керек қой! Мұндай сөздi тек «жаны тәнiн жылатып, тәнi жанын жұбататын» ақындар ғана айта алса керек. Айнала қараса, өзiн қойшы, бәрiнен бұрын, жанына бататыны, әлдекiмдер елi мен жерiне бәлесiн үйiп-төгiп, жаланың қара күйесiн жағып, ту-талақай етiп тоздырғысы кеп, бүлiк кiргiзiп бұзғысы кеп жатыр. Бұдан өткен қасiрет болар ма?! Әсiлi, адам баласы, мына өмiрдiң қысастығын көрiп опынып,мына өмiрдiң кiсәпiрлiгiн көрiп өкiнiп «әттең-ай» деп бармақ шайнаумен өтсе керек.

Әттең-ай, әттең, әттеңiм,

Әттеңiм неткен көп менiң.

Күлiп келгенмен көктемiм,

Жылап барады өткенiм.

Түк көрмеген боп тұр күнiм.

Жасатып жерге құлдығын.

Тәп-тәттi едi-ау тiрлiгiм,

У қосып кеттi кiм бүгiн?

Жанымды жейдi кей-кейде

Күткенiң тура келмей де.

Тiрлiкте мынау байқасаң

Адамның бәрi шынында

Гөй-гөйлеп жүрiп өлмей ме?!

Әттең-ай, әттең, әттең-ай!

Дәл солай деп бiз де бұл өлеңнiң соңына жамыраса қол қоямыз.

«ЗАРЫҢДЫ АЙТЫП КӨККЕ ҰШАДЫ ТЫРНАЛАР»

«Көкемарал – тамыр қошы аңқыған иiрдейiн иелi, киiк-отындай киелi дәру шөп. Үйiрiн жауға бермейтiн кербез де кесек кер бұғылар жыртшықтардан жазатайым жарақат ала қалса, көкемарал дәруiне аунап-қунап сақаяды. Кералаң замандардың талайын бастан өткерiп, ендi-ендi ғана еркiн тыныстай бастаған Елiмiздiң де Жан жарасы мен Тән жарасы жетерлiк, Менiң «Көкемаралым» соған шипа болса екен» дептi Бақыт Беделханұлы өзiнiң жыр жинағы жайында. Сөз жоқ, ықылас толы iзгi ниет. Қаншама ғасырлар бойы зорлық пен зомбылықтың өзегiне қорғасын құйылған тоқпақтай жуан дойырының астынан, босағасында бұралқы иттей сүмеңдетiп қойған кемсiту мен қорлаудың тепкiсiнен, жыртқыш, қорқау азулылардың аяусыз талауынан өлiп-талып, қансырап зорға құтылған байғұс халқымыздың, несiн айтасыз, тағдыры да, жаны да, жұлым-жұлым, жара-жара. Оны емдеу үшiн халқым деп қамыға бiлетiн қайсымыз да дәру табуға, шипа iздеуге мiндеттiмiз.

Кезiнде абыз ағамыз Әбiш Кекiлбаевтың дуалы аузымен үнi де, уiлi де ешкiмге ұқсамайтындығынан, айрықша тосындығынан «бiртүрлi ақын» атанып кеткен Тыныштықбек Әбдiкәкiмұлы осы жинаққа жазған алғысөзiнде былай тебiренiптi: «Түпкi Жаратушыны да байырғы бабалар дәстүрiмен «Жұпар iие » (Жұпар Алла) айтатын Бақыттың «Көкемаралының» iшi толы өлеңшөптей құлпыра қаулаған. Өлеңсөз! Бiреуi оның шашыратқыдай ащы, екiншiсi – қызамықтай жасыл, үшiншiсi – барқытшөптей бояуға бай, төртiншiсi – қызанақтай әтiр иiстi, бесiншiсi – бес саусақтай тәттi, алтыншысы – қарғакөздей бек уытты, жетiншiсi – кәдiмгi ... гу-гу гүлдеу үстiнде! Қалай десек те, соның бәрi, өз уағында, өз кезегiнде, қазiргi мына жатбауыр қоғамнан да өгейлiктi көп көрiп өксiп жүрген өзектерге, автордың өзi тiлегендей, өзiнше ем болып қонады деп ойлаймын» деп әдемi тiлек айтыпты.

Көкемарал шөбi неге соншалықты дәрулi, неге соншалықты шипалы? Ең алдымен, ол өсiп тұрған топырақ – қасиеттi топырақ. Өйткенi ол топырақты аралап мына халықтың «сан ғасырлық қаны жүр». Яғни, көкемаралдың бойына да ғасырлар бойы төгiлген қанның ыстығы мен қуаты сiңген. Ол қан ыстығы мен қан қуаты дәру мен шипаға айналған. Сонымен бiрге, туған жердiң топырақ, тас, шөбiне дейiн ақынмен тамырлас. Тiптi тағдырлас.

Мен осы алтынкөпiрлiктердiң шығармаларын оқып отырып бiр сүйсiнгенiм, тамырларын да, тағдырларын да өткеннен iздейтiндерi болды. Бейне бiр олар өткенсiз өмiр сүре алмайтындай. Яғни, олар өткенiң тұлдыр болса, ертеңiң бұлдыр деп бiледi. Олардың өлеңдерiндегi өткен мен бүгiннiң, бүгiн мен ертеңнiң тiзе қосып бiрге өмiр сүрiп жататыны қандай жарасымды. Тiптi Бақыт Беделханұлы өткенге бүгiннiң көзiмен ғана қарап қоймайды, өткеннiң көзiмен бүгiнге де қарай алады. Күнi кеше ғана алқам-салқам боп ашылып, қора-қопсылары шашылып, есiк-терезелерi үңiрейiп қалған ауылға кiмдер қарап тұр дейсiз ғой.

Күйкi тiрлiкпен мүжiлген аядай ғана

Ауылға қара, қорымдар қарап тұр, әне...

Бiз, әдетте, бүгiнсiз өткен де, ертең де жоқ деп жатамыз ғой. Сөйтсек, өткен де бүгiн мен ертеңсiз өмiр сүре алмайды екен. Өткен де кiлең бiр өлi төмпешiктерден тұрмайды екен. Ол да тiрi әлем екен. Ол да бiзге, бүгiн мен ертеңге алаң екен.

Бүгiн түгiлi, өткеннiң бiзге алаң көңiлiн аңғара бiлген сергек ақын бұл жалған дүниенiң түп-тамырын кемiрiп, iшiнен үңгiп, етiн езiп, сүйегiн үгiп бара жатқан не бiр әлеуметтiк зардаптарды көрiп қапаланып, налып сөйлейдi. Не нәрсеге де әрiрек, тереңiрек қарауға шақырады. Әрине, ұран тастамайды. Атамзаманнан берi келе жатқан әрi қадiрлi, әрi кәделi сөздiң байыбына баруға, байламын аңғаруға, түпкi түйiнiн ұстауға шақырады. Ондай кезде Бақыт үшiн тақырып болуға халықтың «қарға тамырлы қазақпыз» деген дана тiркесi жетiп жатыр.

Қарғаның жарық дүниесi-ай,

Айналасы түгел аппақ пар.

Алақұстың айтқан әңгiмесi-ай,

Тақылдап тұрған тақпақтар.

Тақпақты қойшы, қарғаны айтам да,

Қарға тамырлы қазақ-ау!

Әлде бiр құстай зарламай таңға

«Қарқ» еткен үнi ғажап-ау, –

деп сүйсiнедi. Құдай-ау, әдетте, бiз үшiн қарғадан өткен сұмпайы, қарғадан өткен жексұрын құс бар ма едi?! Бұл ұғым – заңдылыққа айналған ұғым едi ғой. Қазақтың қарға тамырына құрт түсе бастағанда ол ұғымымыздың да тас-талқаны шығады. Бiреуi олай, бiреуi былай қарап бара жатқан қалың қазақ баласы тамырына қайта бiр қайырылып қарағанын қалайды.

Жалына тақтың жармасып өлген,

Көкесi,

қарғаны жазғыра көрмешi!

Қарға тамырлы қазақпыз ғой

Үмiтiмдi үшке бөлмешi.

Тас керең боп қалғыр құлағымыз талай-талай есiтiп, ағып түскiр көзiмiз талай-талай көрiп жүргендей қазiр көп-көп азаматтарымыздың бойын кесапатты кеселге, ойын жазылмас дертке шалдықтырып бара жатқан рушылдық пен жүзшiлдiктi Бақыт та аз көрмегендей. Соларға ол «үмiтiмдi үшке бөлмешi» деп ызалана жалбарынады.

Жалпы, Бақыт Беделханұлы – тынық ауаны ысқыртып тiлiп түсетiн өлең жолдарының жылан бауыр бишiгiн сiлтей алатын ызалы ақын. Туа бiттi табиғаты солай ма, жоқ, әлде, мына өмiрдегi аттаған сайын андағайлап шыға келетiн келеңсiздiктер мен оспадарлықтарды көре-көре солай болған ба, бiлмедiм.

Көп ақын күйiнiп сөйлесе болды күйреп шыға келедi ғой, ал Бақыт олай емес, күйiнiп сөйлесе-ақ қақпанға түскен қасқырдай өз аяғын өзi шайнап, ызаға толып, өршеленiп, аласұрып кетедi екен.

Арман жолынан тайқып кеттi.

Жалған жанымнан тартып кеттi.

Қалған көңiлiм қамығып,

Ардан кебiнiн жамылып

Аппақ әлемге қайтып кеттi.

Уақыт санамды қырқып кеттi

Бақыт жағамды жыртып кеттi.

Кiмнен көрерiн бiлмей,

Кiмге сенерiн бiлмей

Үмiттерiм үркiп кеттi.

Адам да, қоғам да

бәрi әдемi ғой деп

Анау көкем

Немененi қыртып кеттi?!

Мен осы жолдардан, дәл қазiр, әбден ызаға бұлыққан жанның, бiрақ басқа қылар амалы қалмай отыз екi тiсiн шақұр-шұқыр еткiзiп қайрағанын естiп тұрғандаймын. Мен бұл жерде болмашы нәрсе үшiн өн бойынан боран тұрғызып, түкке тұрмайтын нәрсе үшiн тұландай түтiгiп шыға келетiн бейшара пендешiлiк ашу мен ызаны айтып отырғам жоқ, халқының қамын ойлап булығатын азаматтық ашу мен ызаны айтып отырмын. Сондай адам ғана «тiрiмде – сiрiмiн, өлгенде – тiрiмiн» дей алса керек.

Тағы да Беделханұлының ызасы – мұңды ыза. Мұңды ыза! Былайша тiршiлiкте бiр-бiрiмен қабысып-табыспақ түгiлi, мүлде жанаспайтын керағар ұғымдар ғой. Ақынның ақындығы сонда, кейде ол керағар ұғым-дарды да қабыстырып, табыстырып жiбере алады. Сондықтан да оған «мұңдымын, кейде, жындылығыммен құндымын» деген сөздердi де сол табиғи болмысы айтқызып тұр.

Кейде Бақыттың да аласұрған ашу-ызасын ақылға жеңдiрiп, барақат тауып аялдап, салиқалыққа бой алдырып, сабырмен сөйлер тұстары болады. Ондайда ол:

Ол жақтағы өлерменiң

Өмiр сынды қияли.

Оу, ақыным, бөгелмегiн

Қаламыңа сия құй.

Қақтап сауып қаныңды құй

Аппақ арың сөйлесiн!

Ал, ол үшiн жаныңды қи

Тоқтамасын ой-көшiң.

...Қанбадың ба әлi ұйқыңа,

Алдыңда азап тұр бүкiл.

Тасқа айналған тағдырыңа

Тағдырыңмен тiл бiтiр.

Бiрақ мұндай салиқалық пен сабырлылық бiр сәттiк қана хал. Айналада болып жатқан кiсәпiрлiктер мен мүсәпiрлiктердi, зорлық пен зомбылықтарды көре тұрып, төбесiнен жаңғақ шағып жатса да түк болмағандай, етегi егiс, жағасы жайлау боп отыра беретiн, тiптi, тойдан-той өткiзiп жататын мына қалың қауымды көрiп назаланған ақын қайтадан қыл шылбырдай ширатылып шиыршық атып шыға келедi.

Ұлыңды құрбан шалып,

Күңiңдi думан салып

Көргенiм үшiн,

Күн үшiн тiлдi сатып

Бiрiне-бiрiн шатып

...Келгенiң үшiн, –

дейдi ол аузымен от бүркiп жiбергендей. Ендi ол олай сөйлемей қалай сөйлесiн. Қарап тұрса, халқының мұңы мың батпан, халқының зары мың қатпар.

Пенделiкке қарамайтын пысқырып,

Сұр заманға қайтедi ақын сұс қылып.

Өз кеудесi, өз бөлмесi – кең сарай,

Табанында қоғам жатыр ысқырып.

Арасында жанның зары тыңдалар...

Тау басында мұнарланып мұң қалар.

Мұңыңды айтып жерге сiңер жылғалар,

Зарыңды айтып көкке ұшады тырналар.

Бұл қатыгез дүлей дүние ендi тырналар үнiмен аспаннан айтылар ол мұң мен зарды естiр ме екен?! Әй, қайдам-ау...

«УЛАҒАН САЙЫН ЖАНАРЫҢ ҰЛЫ АҚЫН БОЛЫП БАРАМЫН»

Дәурен Берiкқожаұлының 1996 жылы жарық көрген жыр жинағы қолға түспедi. Қолға тигенi – биттiң қабығындай ғана соңғы жинағы. Содан да мен Дәуреннiң толық мүмкiндiгiн қамтып сөйлей алмайтын сияқтымын. Бiрақ оның ақын екендiгi анық. Бұл сөзiмiзге осы жинақтың алғашқы бетiн ашып қалғанда-ақ, жанып тұрған пештiң ауызын ашып қалған кездегi жалын қызуындай лап ете түсетiн екпiндi леп куә.

Есiре соққан Ебi жел,

Екiлен тағы, екiлен!

Ез туған елге егесiп,

Егiзiң болып кетiп ем...

Бөлтiрiк елiм шығарып

Бөрiлiгiн есiнен

Қанымды менiң қарайтса

Қан майдан шығар, несiбем!

Осындай құрыштай берiк, арқар мүйiздi, атан жiлiктi сөздер жонын күдiрейтiп алдыңнан анталап шыға келген кезде, оны ақын емес деуге кiм-кiмнiң де әддi бара қоймас.

Әсiлi, өлеңнiң өлеңдiгi, ең алдымен, өзегiне рух құйылған сөзде ғой. Майы таусылған шамдай бiлтесi бықсып өлеусiреген өлеңнен, тiптi образы бар, теңеуi орнында, ұйқасы мiнсiз бола тұра, бiрақ рухы жоқ болса, яғни қайратсыз болса, не үмiт, не қайыр. Өлеңнiң жан бiтiретiн тамыры – рух. Оны Дәуреннiң «Найзақарамен тiлдесуiнен» де танып-бiлуге болады.

Ей, ажары талақ – көкбет шың!

Намысты туған нар қайда?

Өртенбей жатып өкпек мұң,

Өкiртiп бiздi алмай ма?!

Маңдайда не тұр, маңдайда.

Еңсесi биiк ер бiткен

Айылын тартса болмай ма?!

Аруағы биiк қай-қайда –

Абылайдай Ар қайда?

Наурызбайдай нар қайда?

Алаңсыз, арсыз айқайға

Шаңқ етпей шерiм тарқай ма?!

Ей, қатулы қабақ – найза шың!

Дауылды күнгi арқырап, шулап көтерiлетiн теңiз толқындарындай жал-жал боп көтерiлген сөздердiң орамдары сенiң жүзiңе дым бүркiп, су сiлкiп жiбергендей сен де тiктенiп, ширығып бара жатасың. Тағы да оның асқақтығын, iрiлiгiн айтсаңшы. «Ей, ажары талақ – көкбет шың» деп тұр ғой. Ақын бейне бiр найзақара шыңнан да биiкте тұрып сөйлеп тұрғандай.

Өзегiнде оты бар ақын, кезегiнде ешкiмге де есесiн жiбермейдi. Айтатынын айтып қалады. Ондай ақынның тақырыбы да, қадап сөйлер нүктесi де әйтеуiр бiр қауқар-салмағы жоқ кәкiр-шүкiр, ұсақ-түйек болмаса керек. Кеше ғана Найзақарамен кеудесiн керiп сөйлесiп тұрған ақын, бүгiн ендi неге төменшiктей қалсын. Ендi ол өр Алматымен тiл қатысып тұр. Әрине, Алматыға кiру де, оған сiңу де оңай емес. Ол орасан қарсылыққа ие. Ол қарсылықты жеңу үшiн үлкен күш керек, қайтпас жi-гер керек. Әлбетте, Алматыға етiгiңнiң жыртығынан шұлғауыңды сүйретiп, сүмелектенiп сүмiрейiп кiруiңе де болады. Солай кiрдiң бе, онда сен сол сүмелек қалпыңда қалдым дей бер. Сен Алматыдан өз орныңды сүйменмен мұз ойғандай ойып тұрып алмағаннан кейiн, бәрi бекер. Сондықтан да ол Алматы табалдырығын атой сап аттайды.

Ханың бар ма әдiлеттi?!

Бар датым!

Мен болайын ең ақырғы

Зарлы ақын.

Өз емiңе жарап қалар

Ұлыңды

Өзегiне теппешi ендi,

Алматым!

Тағы да ол Алматыға жүк артайын деп, салмақ салайын деп немесе бәл сiнiп, бұлданып келiп тұрған жоқ. Дерттi Алматыны емдейiн деп келiп тұр. Бұл – азаматтық iрiлiк!

Жалпы, Дәурен кесек турап, iрi сөйлейтiн ақын. Жан-жүрегi iрiлiктi қалайтын ақын. Жаратылысы ондай ақынға мына қу тiршiлiк, жалған өмiр-дiң қыбыр-жыбырын көру ауырдың- ауыры. Сондықтан да ол:

Тәмәм болып сал-серiлеу ғұмырым,

Арғы бетте адасады ақыл да.

Жер бетiнде жәндiктердiң жыбырын

Көру қандай қиын едi ақынға! –

деп, басқа емес, тура Тәңiрiнiң өзiне шағынады. Бұл өлең одан әрi өрби кеп:

Менiң бейнем өмiрiңiзде бар күнi

Маған бекер жымиясыз, Тәңiр, сiз.

Қаралы күн ақындардың барлығы

Қара жерге жерленедi қабiрсiз!

Мiне, тосындық! Әрi кермек демiмен кеудеңдi қақ жарып жiберердей ащы шындық. Халқының басынан өткен немесе күнделiктi болып жатқан небiр нәубеттер мен толайым тауқымет тердi көрiп жүрген ақын бiткеннiң бәрi күн сайын, сәт сайын жер тоқпақтап опынып, күнде бiр өлiп, қара жерге қабiрсiз жерленiп жатқан жоқ па?! Соны дөп басқан, дәл айтқан. Өрттей өкiнiшке орап, дерттей күйiнiшке буып тұрып айтқан.

Дәурен өлеңдерiн оқып отырып, тағы бiр ұққаным, ол өлеңдi тек шер тарқатар, сыр ағытар, адам жанын емдер дәрi мен дәруiм деп емес, керек кезiнде айналаға айбар көрсетiп тұла бойына тағынып алатын қару-жарағым деп бiледi.

Жалғыз өзiм қап, жабырқап тұрмын...

Қайдасың, менiң өлеңiм?

Бәрiңе бүгiн таңырқап тұрмын...

Қайдасың, менiң өлеңiм?

Елдерге тағы егесiп тұрмын...

Қайдасың, менiң өлеңiм?

Ертөстiктермен кеңесiп тұрмын...

Қайдасың, менiң өлеңiм?

Өлеңдi қару-жарақ етiп мұздай құрсанып алған мұндай ақын кiм-кiмге де есесiн жiбере қоймас.

Биiк азаматтық iрiлiкпен сөйлей алатын Дәуреннiң көп өлеңдерi махаб-бат тақырыбына арналыпты. Бiрақ ол нәзiк сол тақырыпта да iрi сөйлеуден бiр танбайды-ау, бiр танбайды.

Тулаған сайын анарың

Бұла түн болып қарадым.

Улаған сайын жанарың

Ұлы ақын болып барамын.

Қыз алдында қысылып-қымтырылу, инабаттық көрсету деген болмас па?! Жоқ, қайта бұрынғыдан да қайраттанып «ұлы ақынға» айналып бара жатады.

Әрине, махаббат болған соң, оның айналасында шыбындай құжынаған гу-гу сөз де ерiнi-ерiнiне жұқпайтын сымпылдаған өсек те көп болуы мүмкiн. Ондай кезде де Дәурен өз мiнезiне әбден берiк. Әлгiндей пасық, бықсық сөздердiң ешқайсысына пысқырып та қарамайды. Ондай сөздердiң бәрiне қолын бiр-ақ сiлтейдi.

Өсек болып,

Төсек болып керегi,

Мейлi, жағы талғанынша толғасын.

Бұл ел солай «аңыз» айта бередi,

Мен сияқты сүйе алмайтын болғасын.

Ақын тәкаппар. Ақын биiкте тұр.

«ТАМҰҚТАМЫН КҮНДIЗ, ТАБЫТТАМЫН ТҮНДЕ»

Мен жоғарыда жазған сөздерiмнiң бiрiнде жас ақындардың өлеңдерi туралы осы уақытқа дейiн пiкiрлер жоқтың қасы, олардың шығармашылығы мүлде дерлiк насихатталмайды дегендей сөз айтқан едiм. Әрине, мен бұл пiкiрдi жастар шығармашылығына деген бұқаралық ақпарат құралдарының қатысынан шығарып айтқан болатынмын. Әрине, осылай екенiне ешқандай күмән болмаса керек. Дейтұрғанмен, олардың шығармалары мүлде ескерiлмей, көңiлден аулақ, көзден таса қалды деуге болмайды. Ара-тұра, ауызекi болсын, олардың шығармашылығы туралы әңгiме бiржола суалып, тартылып қалған емес. Оның үстiне, ол ақындардың жыр жинақтарын ақтарып отырып оларға жазылған бiрқатар алғысөздердi оқыдым. Ол алғысөздердiң бәрi дерлiк шын ниет, жақсы тiлекпен жазылған алғысөздер.

Мәселен, Бақытжан Алдиярдың «Құбыла» атты жанағына өз басым аса қадiр тұтатын үлкен көркемсөз шеберi Мархабат Байғұтов «Қазығұртқұнар қаламгер, Өгемөрiстi өлеңдер» деген тақырыппен салмақты да, салиқалы алғысөз жазған екен. Мархабат өзiнiң Бақытжан iнiсiнiң шығармаларына жан-жақты тоқталып, терең талдау жасапты. Бағыт-бағдарын анықтап, бағасын берiптi. «Бақытжан Алдиярдың мұңы да, сыры да тереңде. Ол күнделiктi күйбең тiрлiкте де, өзiнiң өзгеше өлең-дерiнде де iшкi рухани еркiндiгiне залал келтiргiсi жоқ күйде қинала тiршiлiк кешедi. Халықтың, қазақы ұлттық көркемдiк уыздың қайнарларынан бастау алатын Бақытжандық тiл, Алдиярлық дiл – бiз сөз етiп отырған ақынның айрықшалығы» – дейдi Мархабат. Бұл орнықты пiкiрге Бақытжан өлеңдерiн оқыған кiм-кiм де бiр сөзге келмей келiсетiнiне мен кепiлдiк бере алам. Әсiресе, маған осы пiкiрдiң iшiнде «iшкi рухани еркiндiк» деген тiркес қатты ұнайды. Ақынды ақын ететiн ең басты қасиет – осы. Iшкi рухани еркiндiгiң жоқ па, анаған бiр жалтақтап, мынаған екi жалтақтап өзiнiң қара басына өз билiгi жүрмей өмiр сүрдiң бе, онда, әсiлi, қолға қалам алмай-ақ қойған абзал.

Шынында да, Бақытжан өлеңдерiн оқып отырып оның iшкi рухани еркiндiгiне тәнтi болмасқа шараң жоқ. О баста-ақ «Алла менi жаратарда маңдайыма өлең жазған бiр шумақ» деп өзiнiң ия бағы, ия соры екенi белгiсiз парыз-борышты, рухани мiндет-жауапкершiлiктi мойындаған ақын, ештеңеден де тайынбақ емес.

Сөз жоқ, маңдайына өлең жазылған ақынның бұл өмiрден көрер құқайы да, бұл тiршiлiктен көрер тәшпiшi де аз болмаса керек. Тiптi Алла тағала өлеңдi де тек сондай жанның ғана маңдайына жазатын болар.

Иен дала, ерен дүз,

Иесi бiз дегенбiз.

Алаң сүтiн iшкенбiз,

Аю етiн жегенбiз, –

деп желпiнiп жүрген ақынның күндердiң-күнiнде аңшы әкесi қансонардан қайтпай қалады. Сонан кейiн-ақ қоңторғай тiршiлiк қана емес, иiнi түскен жадау, иығы жамау, жүдеу тiршiлiк басталады. Бiр кезде «қабыланмен қағысып, қанын жұттық қасқырдың» деп кеудесiн керiп жүрген бала қабағы күреңiтетiн де тұратын сұрықсыз сұрқай өмiрге тап келедi.

Ендi ол «пiсте сатты шешемiз... пiсiрдi ғой бiздi өмiр» дейтiн болды. Бiрақ ол жабығып жасып, қамығып арып қалмайды. Қайта кетiлген үстiне жетiлiп бара жатады.

Көлге-көзге жас тұнбай,

Кеуденi өзге бастырмай

Жанымыздың жарасын

Жалап жаздық қасқырдай.

Өлтiрем деп өпремдеп келген тағдырдың болат тырнағынан қаймықпастан өршiл өжеттiгiн көрсетедi.

Ондай жанға бұл өмiрден өз орнын, орнын болғанда да, бiреудiң ығында немесе тасасында жүретiн емес, қайта бiреуге пана болатын, жердiң шетiнде, желдiң өтiнде жүретiн орын белгiлеп алу оңай емес. Сонда ғана Мархабат айтқандай «iшкi рухани еркiндiкке» ие бола алмақсың. Ондай жанның тар қауызға, тар қауыз емес-ау, мына жалпақ дүниенiң өзiне сия қоюы қиын. Ондай жанның өмiрден алар еншiсi – сергелдең өмiр, сансыраған сана.

Жарытпастан жыр түлеп

Көзiмдi ашсам кiл түнек.

Әлемiңе сыймадым

Әр пәтерге бiр түнеп.

Ақын өстi. Ақын ержеттi. Ендi ол өз қарақан басының қиындығын ғана емес, уақыт пен заман үстiнен өтiп жатқан ауыртпалық өз басынан өтiп жатқан ауыртпалықтан да ауыр, зiлмауыр екенiн бiлдi. Байқаса, мына қу өмiр зымиян жүрiс, сұрқия әрекетке де, жын-жыбыр, қыл-қыбырға да, құдай-ау, қаптап кеткен екен ғой.

Көнергеннiң есте тұтпас көбiн ел,

Көрем деген көзге бiрақ көрiнер, –

Жер үстiнде – ыбырсыған тiрiлер,

Жер астында – ыңырсыған өлiлер.

Неткен күйiнiш, неткен ашыну десеңiзшi?! Дүниенiң қорқау құлқынын көре-көре жаны түршiгiп шошынып, дүниенiң сұмпайы сұрқын бiле-бiле жаны күйреп безiнген жан ғана осылай сөйлесе керек. Мына күйкi тiршiлiкте өмiр сүрiп жатқан «ыбырсыған тiрiлерге» назалы болған «ыңырсыған өлiлердi» жан-дүниесiмен ұғып отырған ақын бұлай сөйлемей, ендi қалай сөйлемек. Бұл өлең:

Бақ – иесiз, бап киесiз қалмақ па?

Ей, ағайын, әруағыңды ардақта!

... Арқа сүйеп темiр қоршау шарбаққа

Айналарын түсiндi ме әруаққа

Бiр қария жылап тұрды аулақта, –

деп аяқталады.

Кiмге қалай екенiн қайдам, мен үшiн айтар ойын ашып айтқан ақыннан гөрi, айтар ойын тұспалдап, астарлап айтқан ақын әлдеқайда жақын. Өйткенi астарлы ой оқырманның өзiн көбiрек ойландырып, көбiрек толғандырады. Қазақшалап айтқанда, оқырман үшiн шайнап бергеннен гөрi, өзi шайнаған әлдеқайда дәмдi, әлдеқайда құнарлы. Олай болса, темiр шарбаққа сүйенiп жылап тұрған қарияның iшкi иiрiмiне көз салып көрiңiз. Күнi ертең ол қария да әруаққа айналмақ, яғни жер астында, дәлiрек айтқанда, ыбырсыған тiрiлердiң аяғының астында күңiренiп, ыңырсып жатпақ. Ол сол үшiн жылайды. Мiне, ақынның тұспалдап айтып отырған ойы. Ерiксiз, сол қарияға деген, оның әруаққа айналатын фәнилiк тағдырына деген күйiнiштi сезiм сенiң бүкiл алпыс екi тамырыңды құтырта қуалап есеңгiретiп, сансыратып жiбергендей болады. Мына дүниеден осы сияқты мiсәпiр құбылыстарды көп көрген ақын «тамұқтамын күндiз, табыттамын түнде» деуге әбден хақы бар. Бiрақ ол еңсесiн түсiрiп, қысастықтың құрсауына қамалып, күйрей жығылып, орнынан тұра алмастай халге түсiп, опынып тұралап қал-майды. Ақын бәрiбiр әрекетте, бәрiбiр жолда. Өйткенi өмiрдi бұрынғыдан да тани, бұрынғыдан да бiле түсуi керек. Әрине, қатыгез заман мен қатыбас уақытпен келiсу үшiн де емес, кетiсу үшiн де емес. Күресу үшiн! Жалпы, мықты ақын ешуақта да өзi өмiр сүрiп жатқан заманмен келiспек емес. Тек күреспек! Жеңiлсе де күреспек! Сондықтан да ол жолда, сондықтан да ол әрекетте.

Асағандарға қасасып,

Қашағандарға төс ашып,

Көргiсiз көрден қос асып,

Белгiсiз белден бас асып,

Оралмас жерге жол алдым,

Бола алмас жерде боп алдым.

Моламның өттiм жанынан

Оған да бiр күн соғармын.

Ендi оның моласының да жанына аядауға мұршасы жоқ. Бәрiн бiлу керек, бәрiн көру керек. Ендi ол «нән өтiрiк – мiнбеде, нағыз шындық – төменде» екенiн ұғу үшiн де, «ит жетектеп барады әлдебiреу, жетегiнде бiз жүрмiз ит-өмiрдiң» деп апшу үшiн де, «iшқұсалық зарпымен iшкен уы басқа екенiн Абайдың» деп тереңiрек үңiлу үшiн де өмiр сүруi керек.

Бақытжан өткен мен бүгiннiң, бүгiн мен ертеңнiң әрi салалас, әрi құрамдас екенiн бүкiл болмыс-бiтiмiмен, бүкiл тамыр-талшығымен сергек сезiнетiн ақын. Осы сөздерiмiздiң куәсi ретiнде оның бiр өлеңiн сәл ұзақтау болса да тұтас келтiргiм келiп тұр.

Бәз-баяғы келер күн мен өткен күн,

Таныс маған гүлi әнебiр көктемнiң.

Мен осыдан екi жүз жыл бұрын да

Жер бетiнде өмiр сүрiп кеткенмiн.

Мұным, сiрә, боп көрiнер, сiрә, аңыз,

Сенбесеңiз табиғаттан сұраңыз.

Дәл осыдан екi ғасыр бұрын да

Маған өле ғашық болған мына қыз.

Ауық-ауық күрсiнетiн ана аспан,

Анау таулар көк аспанмен таласқан.

Баяғыда-ақ кейiпкер боп жырыма

Содан берi мәңгiлiкке жол ашқан.

Тау мен тасты өлең еткен сол ақын,

Бүгiнде де әйгiлеген жоқ атын.

Баяғыдай жұрт та...

Бiрақ, ол кезде

Ездерiнен ерлерi көп болатын.

Тәңiрiнен тiрiлiгiн тiлеген,

Жұрт сөзiнен таппаған соң тiрек, ем,

Күлтегiндей күллi жаһан бiлсiн деп

Жартасқа ойып жазғам сосын бiр өлең.

Сол өлеңнен әлi күнге жоқ дерек,

Көркем сөздi етпеген соң көп керек.

Жер бетiнде жүрiп-жүрiп бiр күнi

Ғарыш жаққа кетiп қалғам өкпелеп.

Едi, мендегi мұңға ғашық

кәрi өлке,

Таңғалғыштау жүрегiмдi тағы өрте.

Үлгермеген жырларымды жалғасам

Деген едiм, келдiм бiлем сәл ерте.

Жұлдыздардың аржағынан жобалап

Уақытыңнан жаңылысқан жаман-ақ.

Талай жылдан таныс болған қара жер,

Тәнiм саған аманат,

Қайтып келгенше...

Әттең, жадың берiк болса, жаттап-ақ алатын өлең.

Бақытжанның көп өлеңдерi махаббат тақырыбына арналыпты. Ол өлеңдерге бiз бұл жолы аялдай алмадық. Бiрақ ол өлеңдердегi тұнып тұрған сезiмге бiр сүңгiп шықтық. Бақытжанның ол махаббат әлемi бiрде тып-тынық күндегi көлдей мөлдiреп, бiрде құтырған дауылды күнгi құмдай бұрқырап, бiрде сыңарынан айрылған аққудай сұңғағын созып сұңқылдап, бiрде бұлттай көшiп, ендi бiрде арнасынан асып-тасыған өзендей сарқырап... жатқан әлем екен.

Бiз бұл мақалада оның тек өз ыңғайымыз бен өзiмiздiң оңтайлы тұсы-мызға келетiн өлеңдерiне ғана тоқталдық.

«КҮРСIНУМЕН КҮН ӨТIП, ӨКIНУМЕН ӨТТI ТҮН»

Айым туып солымнан

Адасайын жолымнан.

Жетi басты жалмауыз

Жетелесiн қолымнан

Қу жиылсын қасыма,

У бұйырсын асыма!

Бұлдырықтай оқ жаусын

Жұдырықтай басыма.

Маңдай терiм құрысып,

Самай терiм тырысып! –

Жат жерiнде жатайын

Өз-өзiммен ұрысып!

Тақтан тайсын тақымым,

Жатқа айналсын жақыным.

Өмiрем қап өлеңiм

Адыра қап ақылым!

Жүйкем жүндей бұрқыра,

Шыбын жаным шырқыра!

Итiм өлiп iшiмде

Иiсi шықсын сыртыма!

Отыз омыртқам үзiлiп

Қырық қабырғам қақыра!

Iбiлiстiң iлiмiне қызығып,

Кiр тигiзсем,

Тiл тигiзсем

Ақын деген атыма! –

дейдi тегеурiндi талант иесi Алмас Темiрбай.

Шiреп тартылып қозыжауырын жебе ұшырған адырнадай аңырап немесе атылар кездегi жыландай ширатыла бүктетiлiп, шиыршық атып немесе тастақ жерде тұлпар тұяғындай дүбiрлеп немесе тау домалаған тастардай сатырлап естiлетiн бұл өлең, сөз жоқ, кез-келген анатологияның райын кiргiзiп, шырайын келтiретiн, ажарын асыратын мықты-ақ өлең.

Бiз өз өмiрiмiзде талай-талай серт те, талай-талай ант та естiп келе жатырмыз. Әсiресе, кейiнгi кезде алтынмен аптап, күмiспен күптеген ертегiдей ғажайып орда-сарайларда кекiрейiп кердеңдеген әлдекiмдер пәпкiсiн жайып, көзiлдiрiгiн жөндеп халыққа қамқор болам, елге қызмет етем деп ант-су iшiп жатады. Бiрақ олар берген анттарының үдесiнен шыға алмайды. Олардан берген анттарыңның үдесiнен неге шықпадыңдар деп сұрап жатқан ешкiм жоқ. Сөйтiп қасиеттi ант сөзiнiң де құтын қашырып, қадiрiн ұшырып бiткендей ек. Тағы да ол ант пен серттердiң сөздерi де қандай жадағай, қандай құрғақ едi десеңiзшi! Сүйек жұтқандай өңешiңдi орып жiберетiн.

Алмастың мына өлеңiн оқи отырып қадiрi ұшып, құты қашып кеткен, үлкен әрiппен жазылуға тиiс Антпен құштарлана қайта қауышқандай болдық. Құдай алдында тұрғандай қарғанып тұрып, айтылған дұғадай естiлетiн үлкен ақындық тегеурiнмен, ақындық шабытпен айтылған мұндай Ант пен серттi бұрын-соңды естiмеген екенбiз. Шығарып салу үшiн айтыла салған жай сөз емес, көктiң төсiнен үзiлiп ұшқан жай оғындай сөз екенiн бiрден-ақ ұғасыз.

Алмас Темiрбай сөздiң иiнiн де, иiрiмiн де, екпiнiн де, тепкiнiн де, құрылысын да, құбылысын да жете меңгерген ақын. Ол тiптi кез-келген сөздiң өмiрден алатын үлес салмағын ғана бiлiп қоймайды, кейде сол сөздердiң құрамын жаңа элементтермен байытып, оны бұрынғыдан да салмақтандырып, бұрынғыдан да сән-салтанатын келтiрiп құбылтып жiбере алады.

Алмастың екi жыр жинағына алғысөз жазған қазақ поэзиясының үлкен өкiлдерi болып саналатын, iрi талант иелерi Серiк Ақсұңқарұлы мен Есенғали Раушановтар да оның поэзиясына тәнтi екендiктерiн жасыра алмапты. Серiк айтады: «Адамзаттың алтын рухани бекетi – ұлы Мәртебелi поэзияға ақын атаулы екi жолмен келiп ат шалдырған. Бiреулер өлеңге өлеңнен келедi. Бiреулер өмiрден келедi. Алмас Темiрбай өлеңге өмiрден келген ақын. Ойы – ордалы, сезiмiнде селкеу жоқ. Шығармашылығы – өмiрдiң өзiндей шынайы. Жаттандылықтан ада. Өмiрдiң өзiндей қайнаған қайшылықтарға толы. Тақпақ оқымай, өлең оқып отырғаныңды бiрден сезесiң». Ендi Есенғали айтады: «Көкшетау бiр таза жер перi жүрген, мұнда жоқ жын мен сайтан өрiп жүрген» – деушi едi ғой Iлияс Жансүгiров. Алмастың өлеңдерiн оқығанда осы жолдар ойымызға орала бередi. Жаны таза, рухы биiк, дүниеауи заттарға алданбаған, былғанбаған жас жүректiң лүпiлi сезiледi бұл өлеңдерден. Кейде таң-тамаша қалдырып, кейде көзiңе жас үйiрiп, кейде ерiксiз езу тарттыратын таза жырлар бұл. Оның үстiне, Алмас Алматыдан шалғай жүрсе де, бәлкiм, ұстаздары тәуiр болды, әлде өзiнiң алғырлығы болар, техникасы және содан туындайтын барлық шартты және шартты емес мiндеттердi шебер меңгерiп алыпты. Бәрекелдi, деймiз оған!» Осылайша екi ағасы да Алмасқа өздерiнiң жүрекжарды пiкiрлерiн бiлдiрiптi.

Алмастың өмiрдi танып-бiлуi де тосын. Тосындығы – айналадағы құбылыстарды тосын образ, тосын метафора, тосын тiркестер арқылы ашатындығы.

Деп ойлап ем: «дүниенi iзгi етем».

Сорлылықтың сорақысы бiзде екен.

Еркекшораң ер болам деп еркiнсiп,

Қыздан бетер қылымсиды қызтекең.

Ит тiрлiк-ай, ала көздi ақшиттың,

Мен – өлiгiн көрсетпейтiн жақсы итпiн.

Апырмай, ә, ақыл тiсiм шыққалы

Ақылсызға азуымды ақситтым.

Әсiлi ақын өлеңiн оқығанда оның астарына үңiлiп оқыған жақсы ғой. Мұндағы ақын айтып отырған «еркекшораң» мен «қызтекең» тек табиғи кеселдi кесапатқа ұшыраған кемтар, мiскiн жан иелерi емес. Мәселе төркiнi – әрiде. Ақынның айтып отырғаны рухани «еркекшоралар» мен рухани «қызтекелер». Дәл қазiр мына дүниеде мәрт сөзi де жоқ, шалт iсi де жоқ кiлең бiр аяр жүздi, әлемiш тiлдi қылымсыған қызтекелер мен тәйтiк еркекшоралар қаптап бара жатқан жоқ па? Ондай сәтте «ақыл тiлi шыққан» ақын «ақылсызға азу тiсiн ақситпай» тұра ала ма?!

Шын ақын, әдетте, қолына қалам ұстап, алдына қағаз жайған күннен бастап өзiн-өзi iздеуi керек. Болдым-бiттiм деп бұтына толып iзденiстен қол үзген күнi ақынның да күнi бiтедi. Ақын үшiн «айы солынан туған» күн – сол күн. Алмас, сөз жоқ, iзденiстiң ақыны, яғни өзiн-өзi iздеп жүрген ақын. Оның iзденiсi де өзгешелеу болып шықты. Байқасаңыз, ол өзiн «өлiлер мен тiрiлерден» сыр тартып iздейдi екен. Әлдеқайда қомақты, тамырлы, тәлiмдi iзденiс. Өзiн-өзi iздеп жүрген ақында аса ұлы жауапкершiлiк болуға тиiс. Алмаста сондай жауапкершiлiк бар. «Қолыма қалам алсам, ұғады iшiм, үстiнде қылкөпiрдiң тұрғанымды» дейдi ол. Әдетте, Алла тағала алдындағы ақиқат – қылкөпiрдiң үстiнде ғана айтылмақ.

Алмаста иманды жырлар, мұсылманшылыққа уағыздайтын жырлар молынан кездеседi. Бiрақ ол уағыз өлеңдер таңдайы тақылдап тұрған құрғақ ақыл мен нақыл емес, тереңнен ырғап сөйлейтiн, қолыңмен ұстағандай немесе көзiңмен көрiп тұрғандай әсер ететiн бейнелi сөздер.

Шақырғанын шалып қалды құлағым,

Бұрын қайдан естiп едiм бұл үндi?

...Мен құдайға жақындап ем бiр адым,

Құдай маған құшақ жая жүгiрдi.

Құдайды кiм көрiптi дейсiң?! Бұл жердегi әңгiме Құдайды көру, көрмеуде емес. Бұл жердегi әңгiме – Алла тағаланың өзiнiң құл-пенделерiне деген ықыласында. Бiз Құдайға өз iс, өз әрекетiмiзбен бiр адым жақындай аламыз ба!? Жақындасаң, онда Алла тағала ықыласы да сен жаққа аумақ. Бiрақ бұл уағызды дәл осылай айтсаң не болады. Қуаты жоқ құрғақ сөз боп қана шығады. Ал оны қимыл-қаракетке түсiрiп, көз алдыңа келтiрiп сөйлесең, оның әсер-ықпалы әлдеқайда зор болмақ.

Алмастың тағы бiр ерекшелiгi, ол әрi сиқырлы, әрi құпия дүние тылсымына ден қоя бiлетiн, құлақ тiге бiлетiн ақын. Оның бүкiл болмыс-бiтiмi, жан-жүрегi аса бiр сезiмтал мембрана секiлдi сәл нәрсеге де селт ете түсетiн өте сергек.

Түнгi дыбыстар,

Түрлi дыбыстар,

Өлi үндер мен

Тiрi тыныстар.

Үннiң мұңы бар,

Бұны кiм ұғар?!

Жаның оянып,

Тәнiң тынығар.

Бiреу бұлқынар,

Бiреу жұлқынар.

Жансыз ыңылдар,

Арсыз ыңқылдар.

Түнгi дыбыстар,

Түрлi дыбыстар,

Ащы қорылдар,

Тәттi сыбыстар...

Бiрде үйлесiм мен жарасымнан, ендi бiрде кереғарлық пен қайшылықтан тұратын осынау дыбыстар мен сыбыстарды тыңдап, сол дыбыстар мен сыбыстардан сенiң де сонау жан түкпiрiңде жатқан әлдеқандай бiр аңсар мұң мен кәусар жырлар самал шайқаған шөптей сiлкiнiп қап, содан айналаңды дiрiл мен гуiлге толтырып жiберетiн, тiлмен айтып жеткiзе алмайтын құпия сыр мен гәп оянып кеткендей.

Бұл – Алмастың дүние дыбыстарын поэтикалық болмыспен есiте бiлуi. Рухани саққұлақтығы. Ол сонымен бiрге, айнала ортаны поэтикалық құлақпен есiтiп қана қоймайды, поэтикалық көзбен көре де бiледi. Яғни, айналадағы қарапайым тiршiлiк, тiптi, жансыз заттарыңыздың өзi жанды поэтикалық кейiпкерге айналып шыға келедi.

Әлдекiмнiң жетi атасын тiлдедi.

Әлдеқайдан әңгүдiк, мас жел келiп.

Қайда қашып құтыларын бiлмедi

Қыз Қайың мен кәрi Терек сенделiп.

Бiр-ақ шумақ осы жолдарда қаншама қимыл-қозғалыс, қаншама драма жатыр. «Әңгүдiк, мас жел» келiп, әлек салып, жүндей түтiп жiбергiсi кеп жұлқылап жатқанда қорғансыз «қыз Қайың мен кәрi Теректiң» теңселiп, сенделiп кеткенiн көрiп сенiң жан-жүрегiңнiң түкпiрiнде аяушылық сезiмi аласұрары хақ.

Бұл тек табиғат драмасы ғана емес, өмiр драмасы да!

Бұл түнгi драма әлi бiткен жоқ. Ендi ақын «терезесiнен телмiрiп қарап тұрған түндi» аңғарады. Қап-қара түннiң де тыныштығы қашып, берекесi кеткен. Сонан кейiн ол «шақырайған шамды түгел сөндiрiп, түндi сосын алдым үйге шақырып» дейдi. Ақын ендi Түнмен бiрге жатыр. Бiрақ оның жаны бәрiбiр дегбiрсiз. Амалы таусылған. Өйткенi ол жел өтiнде қалып «дiр-дiр еткен Дүниенi бiр бөлмеге сыйғыза алмай» қауқарсыз халге түскен.

Алмас заман арқылы адамның, адам арқылы заманның бейнесiн нақты бiр штрих, дәйектi бiр детальдар арқылы салуға құмар-ақ. Онысы көбiне сәттi шығады. Туған ауылында он жыл бойы болмаған бiр азамат, күндердiң күнiнде «Тайотасын» мiнiп құйғытып келе жатады. Көз алдында баяғы ауылдың дарқан да қонақжай мiнезi. Топырағына мейiрi қанғанша аунап-қунап, «жал мен жая жемекшi. Мiне, жақындап та қалды. Қараса, туған жерi ит тартып кеткен тулаққа айналыпты. Ал ауыл ше?»

Көшi қайда ауылымның мақпалдай,

Көршi қайда қыз қылықты, ақ маңдай?..

Сол бiр сәтте сезiндi өзiн, үйге емес

Зиратқа бiр кiрiп келе жатқандай...

Ащы шындық. Мына көрiнiстi көрiп сенiң де тамағың құрғап, алқымыңа әлдене кептелiп қалғандай... Өйткенi бұл көрiнiс – кеше ғана бәрiмiз көрген көрiнiс. Алмастың, бәлкiм, кейде «күрсiнумен күн өттi, өкiнумен өттi түн» деуi содан ба?! Кiм бiлсiн...

«ҰЙЫҚТАП КЕТ, ҚАЙҒЫ, СЕН ДЕ ЕНДI»

Нағыз ақын, сөз жоқ, ең алдымен, әдiлдiктiң жоқтаушысы, шындықтың ту көтерушiсi. Олай болмады ма, онда ол, жүрегi жарылып кетсе де айту керек, ақын емес! Солай бола тұра, бiз кейде жақсы бiр теңеуi үшiн, сәттi бiр образы үшiн «па, шiркiн, мына бала құйылып тұрған ақын ғой» деп таңдайымызды қағып тамсанып, тiптi, бұрын-соңды басқа өлең оқымағандай тебiренiп, емiренiп кететiнiмiз өтiрiк емес. Әрине, жақсы теңеусiз, жақсы образсыз, тосын сөз тiркестерiнсiз жақсы өлең болмайды. Бiрақ ол өлеңдерде шындық пен рух болмаса, әлгi айтқан жақсы теңеуiңiз де, сәттi образыңыз да, тосын тiркестерiңiз де жай ғана әлемiш, жансыз иллюстрациялар ғана болып шықпақ. Сондықтан әдебиеттiң табалдырығын аттаған әр бiр жас, алдымен ақынның сол мiндетi мен парызын бiлiп алуы тиiс. Танакөз Толқынқызы әдебиетке ақынның сол парызы мен борышын бiлiп келген екен.

Ақын деген кiм дейдi?

Махамбетпiз бiз деген Жәңгiрлердi жылатқан.

Бұхар жырау боламыз бұқараны жұбатқан.

Ойхой, бiздер Абаймыз, абайлаңыз ендеше,

Рысқұлбеков Қайратпыз ұлы Одақты құлатқан.

Ақын деген кiм дейдi?

Қасымбыз ғой бiз деген Алматыға сыймаған.

Төлегенбiз бiз деген тәңiр тегiн сыйлаған.

«Мен – қазақ» деп жар салған Жұбан да бiз боламыз.

Тағдырменен тартысып, тайталасын тыймаған.

Ақын деген кiм дейдi?

Танытады көкесiн талайлардың ол әлi.

Мұқағали секiлдi поэзиямыз шоң әлi.

Танымасаң, танып қой, дәл Құдайдың қонағы.

Ақын деген, қарағым, мiне осылар болады.

Рас қой. Ақын деген, мiне, осылай болу керек. Елдiң көзi, Елдiң сөзi! Ол ешқашан да әлдекiмдердiң қолына су құйып, ешкiмнiң де майлық-сулығы бола алмайды. Ешкiмнiң де алдында бүгежектемей, ешкiмнен де тайсалмай, айтатынын айтып тынбақ. Сонда ғана оның көңiлi тыншып, сонда ғана оның жан сарайы ашылады. Сонда ғана ол өзiне-өзi риза болады. Әрине, шындықты айту оңай емес. Оның өтеуi ауыр болуы мүмкiн. Оны айтам деп азапқа да, тұзаққа да түсуiң кәдiк. Солай бола тұра нағыз ақын шындықты айтып қана опа табады. Танакөздiң «шындықты айту – ол үлкен бақыттылық» деуi сондықтан.

Шындықты айта алатын адам, әдетте, өр, өршiл, өжет болып келедi. Танакөз өлеңдерi де өршiлдiк пен өжеттiктен туып жатады екен. «Бiз таулықпыз!» деп шың үстiнде тұрғандай асқақ сөйлеуi, мына жалпақ дүниеге биiктен қарауы содан болса керек. «Ей, Таулар! Құдай бiзге берген сенi, бiр күнi кетпесiн деп аласарып» деуi бiздiң бұл сөзiмiзге куә.

Мағынасын аша алмай аяттардың

Тағы да бiр ғасыр аяқталды.

Бостандықта қаңғырған, босқындар-ау,

Тағдырымыз нелiктен таяқталды?!

Мағынасын аша алмай сүрелердiң

Iбiлiстiң ғасыры жүре бердiң.

Ұрандардан тапталып бiттi жүрек

Құранменен келедi түрегелгiм.

Мiнеки, кешегi, бүгiнгi күн суреттерi. Басқа-басқа, «бостандықта қаңғырып босқын» болудан аянышты хал бола ма?! Не аяттың, не сүренiң мағынасын аша алмай, не бостандықты танып-бiле алмай дәлдүрiш болудан өткен сорлылық бар ма екен?! Шындық па? Шындық. Бетiмiзге шыжғырып басу ма? Шыжғырып басу.

Танакөз, әлiгiнде айтып өткендей, қайта-қайта өзiнiң таулық екенiн еске салумен болады. Ол таудан қайрат пен күш, өрлiк пен асқақтық алғанын, сондықтан да аласарып өмiр сүре алмайтынын, жақсы әннiң қайырмасындай қайталап отырумен бiрге, таудың мен дегенде түйткiлi немесе күмән-күдiгi жоқ па екен дегендей кейде именiп, кейде тартынып сөйлеуге мәжбүр. Өйткенi ол Тау ғой! Қанша өршiл болсаң да қиясына шығарып ұясында өсiрген Тауға өжектей беруге болмайды.

Ей, таулар, басы бұлттан арылмас көп,

Сенiмен ақын жыры сарындас деп

Өзiңдi құшақтаймын жүрегiммен

Сен маған қарайсың ба, қарындас деп.

Өзiңе не басты қаратам деп,

Құйынын құлшыныстың боратам деп,

Мен сенi әке көрiп масаттанам

Сен маған қарайсың ба, балапан деп.

Паң көркiң балаң тiлдi керi күрмеп,

Айтуға дәт жетпейдi серiгiм деп.

Мен сенi шеше көрiп еркелеймiн

Сен маған қарайсың ба, елiгiм деп.

Бетiңнен сүйгiм келдi ақырын кеп

Бұлтыңа жантаймақпын жақыным деп.

Мен сенi Муза көрiп таңырқаймын

Сен маған қарайсың ба, ақыным деп.

Апыр-ау, әншейiнде адамның жанын жегiдей жеп жiберетiн күмән-күдiгiңiз соншалықты кесапатты, кеселдi құбылыс емес екен ғой. Күдiк пен күмән дегенiңiз кейде осы мен, алақанына сап елбiретiп өсiрген туған ел мен желбiретiп төбесiне көтерген туған жердiң сенiмiнен шығып, ниетiн ақтап жүрмiн бе деп өзiне сын көзiмен қарататын сарабдал да құбылыс екен ғой. «Таудың бетiнен ақырын кеп» сүйе алатын, оны әкесi мен шешесiндей көре алатын Танакөздiң мақсаты да үлкен, мұраты да биiк. Ендi оның өзi де тауға айналғысы келедi.

Мен тау болам,

Жараланса жүрегiм,

Ақ тұманнан табам оның бiр емiн.

Аппақ бұлтты дәке етiп ораймын

Жүрегiмнiң қанға бөккен сiлемiн.

Мен тау болам,

Үнсiз жиям күйiктi.

Күн бiрiншi содан менi сүйiптi.

Ескерткiш боп тұрам мәңгi мұнартып

Ажыратып аласа мен биiктi.

Осындай өрлiк пен биiктiкке қол созған ақын басынан талай-талай тағдырлы сәттердiң өтуi заңды болса керек. Ол да қамығырылып қамыққан, омырылып тарыққан. Тапқанын жоғалтқан, барынан айырылған. Бiрақ оның бәрiн ол өмiр берген сабақ, тағдыр берген дәрiс деп қабылдаған. Сондықтан ол «жаныма батса жеке мiн, жабырқап, жүдеп кетемiн. Қайғы ғой бiрақ танытқан – бақыттың қандай екенiн» деп философиялық мән мен мағына табады. Ал мұндай мән мен мағыналы қорытынды жасау үшiн ақын қаншама тар жол, тайғақ кешулерден өту керек десеңiзшi! Қайғының қаншалықты ауыр екенiн сезiне бiлген жан, оны ешкiмге тiлемейтiн адам тосын әрекеттерге, тiптi, қиял жете бермейтiн құбылысқа айналады. Әрине, ол тек шын ақынның ғана қолынан келмек. Сөзiмiз құр сөз боп қалмас үшiн Танакөздiң мына бiр өлеңiн тұтас оқиықшы.

Ренжiтпес үшiн тұл құзды

Күшiмдi барлық жұмсағам.

Мойныма тағып жұлдызды,

Тұрмысқа шықтым, түн, саған.

Игерiп түннiң сиқырын,

Ұйықтаттым барлық жандарды.

Керегiн сонда ұйқының

Бұл әлем сонда аңғарды.

Кеудемде менiң қалғыды,

Ауылдар, алып қалалар.

Тыныштығымды аңдыды

Өзендi құшқан сағалар.

Әнiмнен дала мүлгiдi

Барлығын ұйқы жеңген-дi.

Даладан алып үлгiнi

Ұйықтап кет, қайғы, сен де ендi.

Күнге де емес, жұлдызға да емес, түнге тұрмысқа шыққан арудың тiлегi қандай ауқымды, ниетi қандай iрi?! Алып анаға айналып дүниенi бауырына алып, оны тыныштық құшағына енгiзiп жiберiп, қайғыны да ұйықтатпақ боп тербетiп отырғандай. Осындай ақ адал тiлекпен, осындай сүттей аппақ ниетпен өмiр сүретiн ақынның арамызда жүргенi қандай жақсы!

«СЕРГЕЛДЕҢ ЕТПЕЙ СЕРТIМДI

НЕ ЖОЛҒА БАСТА, НЕ СОРҒА»

Айнұр Әбдiрасылқызының «Мезгiлсiз дәурен» атты шағын жыр жинағына алғысөз жазған кескектi ердiң сойындай тегеурiндi ақынымыз Фариза Оңғарсынова былай дептi: «Александр Пушкин жазған екен: «...егер мұңы болмаса, ол поэзия болмайды деп. Айнұр ақынның өлеңдерiнде мұң көп, яғни ол – Ақын, өйткенi мұңсыз ақын болмайды».

Әрине, Пушкин соқтықпалы заманның қай-қайсысында да солқ еткiзiп соғып өтетiн ауыртпалыққа қайрат көрсете алмай үнжұрғасы түсiп, мойнына су кетiп, мұңның мұнарына кiрiп, қайғының қалың тұманында адасып кететiн әрекетсiз ақын туралы айтып отырған жоқ. Қандай бiр ауыртпалық заманда да бел шешiп, бiлек сыбанып күреске кiрiсiп кететiн әрекетi бар ақын туралы айтып отыр. Яғни, Пушкин мұңды ақын жанын қозғалысқа түсiретiн күш деп бiлген.

Фариза ақын айтса айтқандай, Айнұр өлеңдерiнде мұңды өлеңдер, уайымды жырлар жетерлiк-ақ екен. Айнұр, бейне бiр, мұңмен кiндiктес, тiптi мұңмен егiз туғандай. Одан да дәлiрек айтсақ, көңiлдi де, көздi де қатар арбайтын қызылды-жасылды көп гүлдердiң iшiнде күңгiрттеу қоңырқай бояуын iшiне тартып өзiнен-өзi тұмшаланып алған Мұңлықгүл секiлдi.

Әлгiнде айттық қой, мұң мен уайым деген кейбiр ақын үшiн қозғаушы күш деп. Бұл сөз Айнұр үшiн де айтылған. Әрине, ол өзiне-өзi қаншама тұмшаланып алып тұнжырап тұрса да, бәрiбiр айналасына мұңын да шашпай, сырын да ашпай тұра алмайды. Тағы да ол мұң өзiнiң қарақан басының қамын қамдап, жайын жайғаудан туған мұң емес қой. Оның мұңы – халық қамын жеуден, ұлтының ертеңiн ойлаудан, елдiң иығына түскен зiл батпан ауыртпалықты қайтсем жеңiлдетем деген кiсiлiктен туған үлкен Азаматтық мұң.

Таусылып бiтпес толғауым,

Тарқалып бiтпес шеменiм!

Түнектiң көрдiң торлауын

Есiңдi жишы, ер елiм!!!

Тұсалар тұсқа таядың:

Тегiне тартар түрiң жоқ.

Аңдасаң еттi, аяулым,

Мiнезсiз ұлттың мұңы көп.

Бұл жолдар, сөз жоқ, бәрiмiздiң өзегiмiздi өртеп, бәрiмiздiң жанымызды жеп, етiмiздi езiп, сүйегiмiздi кемiрiп жатқан ойлармен жымдас, үндес қой. Жанымызды жеп жүрген ол ойлар осы өлең жолдарын оқыған кезде тағы да сенiң бойыңнан көл бетiнен әлденеден дүрлiге үрiккен қаз-үйректердей ду етiп көтерiлiп шыға келмей ме?!

Мiне, дәл осы тұста ақын мiнезi, ақын позициясы айқын танылуға тиiс. Ол, не күлталқаны шығып күйреп, бас көтермей құмығып бүк түсiп жатып алу керек, на қайрат көрсетiп, дүр сiлкiнiп орнынан тұрып кетуi керек. Екiнiң бiрi. Басқа жол жоқ. Сүйсiнгенiмiз, Айнұр мiнезi – қайратты мiнез екен. Сондықтан да әлгi өлең:

Сезiмнiң сеншiл шегi жоқ:

Тұғырым, тiнiм, теңi жоқ!

Сен барда маған сему жоқ,

Мен барда саған өлiм жоқ! –

деп аяқталады. Бұл – нағыз ақын мiнезi. Ақын қызып тұрған табаға түскендей шыжғырылып, күйiп-пiсiп тұрса да күйгелек емес. Биiк, еңселi! Мiнезсiз елiнен түңiлу де, безiну де жоқ! Қайта ол өз елiнiң тамырын семдiрмейтiн де, өз елiнiң жарығын сөндiрмейтiн де күш-қуат көзi. Әсiресе, Айнұрдың өзiне деген, өзiнiң бойындағы қайратына деген сенiмiне тәнтi боласың. «Мен барда саған өлiм жоқ» деп тұр ғой ол. Неткен асқақ, iрi сөз! Мұндай асқақ, iрi сөздi iрi мiнездi ақындар ғана айта алса керек.

Айнұр секiлдi iрi мiнездi ақындардың, сөз жоқ, айнала қауымнан да ел алдында ту боп желбiрер, ел аузында ұран боп айтылар iрi мiнездi ұлан iздеуi заңды.

Құндылықтарың құнсыздап,

Құрдымның жайлап жиегiн,

Құмыққан кегi құр сыздап,

Есiл де елге кiм ие?!

Үлгiме тұтар үрдiс жат,

Тұғырсыз туған тұл емен.

Тектiден қалған туды ұстап

Бұрар ма көштi бiр ерен?!

... Тағдырдың таңы бозармай,

Таптырмай түнек жоғымды.

Көкжиек жақтан көз алмай

Күтумен келем жолыңды...

Парасатты ерiм, пiр тұлғам!

Ер салсаң атқа елтiнжал,

Ұл ермес болса ұлтымнан

Сабыңда тұрар сертiм бар!

Белгiңдi бiлдiр, бекем ер!

Жарағын жұртың сайласын.

Ғаламның рухын көтерер

Ғасырдың ұлы қайдасың?!

Көбiмiз айта алмай, бiрақ көкейiмiзде хатталып, көмейiмiзде жатталып жүрген сөз ғой бұл. Дәл қазiр бiздiң мына өмiрiмiзге қанында қазақтың рухшыл қаны атқақтаған, жанында қазақтың рухшыл жаны лапылдап тұрған, қарағайға қарсы бiткен, артық та туған бiр ұлан керек-ақ.

Мұндай жiлiк майы толық, жұлыны берiк, алмастай өткiр сөздi «толықсып тұрған заманның аш өзегiнен жаралған» ақын ғана айта алса керек. Сондықтан ол мына заманның бүкiл ауыртпалығын мойнына алуға, оны бүкiл тұла бойымен көтеруге әзiр. Тағы да ол жүктi қатар тұрып көтерiсуге өз замандастарын, өз буынын шақырады. Үндеп те, ұрандап та емес, әрине. Мiндеттеп, салмақ сала отырып!

Талқы-тағдыр тектiсiн тұлымдайды.

Көңiлiне көп түнеп ұрын-қайғы.

Қан кеш мейлi, қаза кеш, ей, замандас,

Бiздей буын ешқашан туылмайды!!!

Қайрай түссiн кегiңдi құйын-заман,

Сүйгенiне сақтаған сыйын далам:

Бiзден бұрын өткеннiң бәрiне де

Бiздей ауыр аманат бұйырмаған!

Мұндай емендей еңселi сөз айта алатын буынға сенбегенде, Құдай-ау, ендi кiмге сенесiз! Сондай аманатты арқалауға бел шешiп, бiлек сыбанып дайын тұрған буынның анттай адал, серттей берiк сөзiн естiгенде iштей шүкiршiлiк етiп ерiксiз «Тәубә, тәубе!» дейсiң.

Айнұр жалт-жұлт еткен әлемiш бояулы, жарқ-жұрқ еткен әсiреқызыл ойын-сауыққа алданып, оларға бой алдыра қоятын жан емес. Әйтпесе ол, «шаттығым шығар тым таяз, ал мұңым менiң – тереңде» демес едi ғой.

Қыл шылбырдай әбден ширығып, шиыршық атып алған мұндай жан, сөз жоқ, дауылды күнi астаң-кестең боп жатқан теңiзге де қойып кететiн тәуекелшiл жан. Алған бағыты, таңдаған жолы қайда апарады? Алдында не күтiп тұр? Қазiр оның бәрiн есепшотқа сап есептеуге, маршрутын сызып белгiлеп отыруға уақыты да жоқ, пейiл-зауқы да жоқ. Не болса да, айтқан бетiнен қайтпақ емес.

Тiрiден таппас тiректi

Өлiден iздеп өксiген,

Жұбатып жырау-жүректi

Жебеушiм болып жетшi, дем!

Естаңды болған еркiмнiң

Күрмеулi күйiн шеш, онда!

Сергелдең етпей сертiмдi

Не жолға баста, не сорға...

Мұндай кескектi ой мен кесiмдi сөздi әр адымын өлшеп, әр қимылын алдын ала пiшiп отыратын, өзiнiң қамын ғана күйттеп, өзiнiң жанын ғана ойлайтын мүсәпiр мiскiн, бейшара бейбақ айта алмайды. Елi мен жерi үшiн бәрiне де әзiр, тәуекелi зор, жiгерi серпiндi, намысы найзалы, өзегiнде өртi бар iрi мiнездi ақын ғана айта алмақ.

Бiр сөзбен айтқанда, Айнұр Әбдiрасылқызын бiз, қаншама ол «жолсыздықтан жаратылған екен мұң» деп тосылып қалса да, «азабым менiң ай-толғақ емес, жыл-толғақ» деп қиналса да, бәрiбiр мұңнан да қайрат табатын, шемен боп қатқан шерден де күш-қуат алатын қажырлы ақын ретiнде қабылдадық.

«КҮЗДIҢ СУЫҚ ЖОЛЫ ЕДIМ МЕН ЕГIЛГЕН»

Шынтуайтын айтқанда, әсiресе, тәуелсiздiк алғаннан кейiнгi жылдары әдебиетiмiзге үлкен олжалы көш келiп кiрдi. Тағы да ол тең-тең қазына арқалаған құтты керуен боп шықты. Құдай сәтiн салып, жолын оңғара берсе, ол керуен көшi үзiлмес, әлi де жалғаса берер деген ниеттемiз. Керуендi олжа деп отырғанымыз сыртта жүрген қандастарымыздың елге оралуымен бiрге, бiздiң әдебиетiмiз бен мәдениетiмiзге құйылып жатқан ақын-жазушылардың шығармалары. Әрине, бұл үрдiс алпысыншы жылдары басталған болатын. Сол жылдары келген қаламгерлердiң бiрқатары қазiргi қазақ әдебиетiнiң қадау-қадау iрi тұлғаларына айналып үлгердi. Қазiргi толассыз келiп жатқан жастардың iшiнен де күнi ертең-ақ iргелi қаламгерлер шығатынына өз басым еш шүбә келтiрмеймiн.

Бiрден айтарым, ол жастардың шығармаларын түгел қамтып сөйлеу мүмкiн емес. Сондықтан мен бұл жерде тек ел аузына iлiгiп, жұрт көзiне түсе бастаған үш-төрт ақын шығармаларына ғана тоқталмақпын. Менiң олардың әрқайсысына жеке-жеке мақала арнамай отырған себебiм, сөзiме арқау болып отырған ол ақындардың шығармаларының бәрi «Жапыраққа тұнған тамшылар» деп аталатын, едәуiр көлемдi жинаққа топтастырылған екен. Сондықтан мен де олардың өлеңдерiн бiр мақалада бiрге қарастырғанды жөн көрдiм.

Бiрден айтарымыз, олардың өлеңдерi де, негiзiнен, қазақ жерiнiң, қазақ елiнiң мұңымен мұңдас, сырымен сырлас болып келедi. Сырттан келгенбiз деген сырғақтық та, тосырқау да жоқ. Олардың бәрi де осы ел мен жердiң төл перзентiмiн, туа бiттi ұланымын деп сөйлейдi. Бiр дiңгектен шыққан бұтақтар секiлдi. Сөзiмiз дәйектi болу үшiн Ұларбек Дәлейдiң «Емханада» деген өлеңiндегi мына бiр жолдарын оқып көрейiк.

Бiреу жүр көтерiп анасын,

Бiреу жүр көтерiп баласын,

Кiм солай көтерiп емдетер

Қазақтың жаралы даласын.

Қарапайым ғана жолдар. Ит тартып кеткен бөстектей жұлым-жұлым, жырым-жырым боп жалбырап жатқан Қазақ даласының бүгiнгi таңдағы мүшкiл халiн күнделiктi бiлiп, көрiп отырған қай-қайсымыз да Ұларбектiң осы өлең жолдарын жанымыз күйзеле отырып қайталап айтқымыз-ақ келедi.

Ұларбектiң ата-баба топырағына деген сағынышы да аса зор, аса үлкен.

Қуанышым құм астына көмiлген

Ақын ем мен аянбаған өмiрден.

Күздiң сары жапырағы ем төгiлген,

Күздiң суық жасы едiм мен егiлген.

Бейуақта қарсы алдыңды кес-кестеп,

Бейуаз шақта жұлқыласа кешкi өкпек,

Саған деген махаббатым деп ойла

Жылап жатқан жапырақты етпеттеп.

Езiлiп, егiлiп тұрып айтылған осы бiр алғаусыз айтылған жүрекжарды махаббатқа қай-қайсымыздың сенбеуiмiз мүмкiн емес қой. Қаншама мұң мен сырды арқалап тұрған бұл жолдар тамыр-тамырыңды қуалап, жан-жүрегiңдi толқытып жiберерi хақ.

Жалпы, Ұларбек құлыптаулы жатқан құпиясы да, құйындай үйiрiлген құйтырқысы да көп мына өмiрдiң жұрт күтпеген тұсынан кеп тосын әрекеттер жасап, тосын сөздер айтуға құмар. Онысы көбiне-көп, өзiн-өзi ақтап та тұр

Түн келдi.

Тәттi шағын кiмге бердi?

Мен тұрмын жоғалтқандай бiрдеңемдi.

Сырлы өмiрдiң сыртынан бұғып барып

Бастап кеп жiберер ем дүрбелеңдi.

Бұл жолдардың сиқырлы қуаты сонда, сен де Ұларбекпен қосылып бұйығып жатқан мына өмiрдi бiр сiлкiп, бiр жұлқып оятып алу үшiн дүрбелеңдi бастап-ақ жiбергiң келедi. Енжар тартып, еңсесi түсiп бара жатқан елдiң бойында ереуiл тұрғызғың келедi.

Ұларбек жырларының тағы бiр менi сүйсiнткенi астарлы сыршылдығы. Ол өзiнiң сыры мен мұңын, зары мен шерiн жалаңаш, қасаң қалпында бере салмайды. Егер олай етсе, ол сыр мен мұң да, зар мен шер де бiздiң жүрегiмiзге сiңбес едi, жанымызға бойламас едi. Қасаң нәрсе қалай сiңiп, қалай бойласын! Мәселен, ол өз бойындағы мұң мен шердi қаһарлы қыстың қыспағында, боранды желдiң өтiнде қалған бақ арқылы бередi.

О, зарлы бақ, зарлы бақ!

Ояндың ба, өз қайғыңмен қалжырап.

Қарт теректiң қабағында қарыс мұң,

Қаусап бiткен иықтары салбырап.

О, зарлы бақ, жетiм бақ!

Сүркей күннен ояндыңдар не тыңдап?

Желiктi ме қыстың суық бораны

Сәби талдың аяқ-қолын отындап.

Өзiңдегi қасiреттi, қайғыны,

Түсiне алар адамдардың қай бiрi?!

Өлiп-өшiп құлады ма үстiне

Ақ кебiндi албастыдай Ай нұры.

Дүниеге тiрлiк отын маздатқан,

Көктем келер шуақ шашып жан-жақтан.

Жаудан қашқан жалғыз кемпiр секiлдi

Шашын жайып жоғалады қарлы ақпан.

Бұл тек қысқы бақ iшiнде болып жатқан драма ғана емес. Ақын жанында болып жатқан драма.

Осы жинаққа енген Тоқтарәлi Таңжарық та төгiлiп тұрған ақын екен.

Болған шығар болмашы еркелiгiм,

Еркелiгiм – екен ол келте күнiм.

Мен ендi кешегiге ертегiмiн,

Мен ендi бүгiнгiнiң ертеңiмiн.

Тегiн бiлiп келедi тентек ұлың, –

дептi ол өнердiң үлкен жолына шығарда әкесiнен бата сұрап.

Әлбетте, жас жiгiттiң махаббат тақырыбын айналып өтуi мүмкiн емес. Оның сүйгенiне деген ынтық пен ынтызарлыққа толы сезiмi таудың бөктерiнен көшкен тұманнан қалған шықтай мөп-мөлдiр, тап-таза. Мөп-мөлдiр, тап-таза ол шықтар ақырын ғана соққан самал желден мөлтең-мөлтең еткен самал желден үзiлiп кетердей дiр-дiр етедi.

Өзiңе бұйырғым келедi, сыр болып.

Көзiңе құйылғым келедi, нұр болып.

Шашыңды тарағым келедi, жел болып.

Өзiңе қарағым келедi, сен болып.

Өзiңе жеткiм келедi, үш аттап,

Өзiңдi өпкiм келедi құшақтап.

Мойныңа асылғым келедi. бiлек боп.

Кеудеңе бас ұрғым келедi жүрек боп.

Сенiң күйгiм келедi, отыңа,

Сенi сүйгiм келедi, шошыма...

Жүректiң ең бiр алыс түкпiрiнен лақ етiп төгiлiп, сол қалпында құйыла салған жыр ғой бұл. Дәл осындай ынтызар халдi, Құдай бiледi, бәрiмiз де жас кезiмiзде басымыздан өткердiк қой. Сол ынтызар ыстық халдi Тоқтарәлi тап-тұйнақтай етiп тамжылытып-ақ қағазға түсiрген екен.

Тоқтарәлiнiң айнала құбылыстарға құлағы түрiк, көзi жiтi. Не нәрсенi де қалт жiбермей қағып алады. Тағы да сол көргенiн оқалы образбен орап, бедерлi бейнелi сөзге бөлеп көрсете алады.

Оқушылар қайтқандай мектебiнен

Құстар қайтып барады лек-легiмен.

Әжем менiң көз тiктi көк аспанға

Айырылғандай көңiлдiң көктемiнен.

Тоқтарәлiнiң құстардың қайтқанын мектебiнен қайтқан оқушыларға теңеуi қандай әдемi болса, сол құстарға қарап тұрып көңiлдiң көктемiнен айырылған қарт әженiң бейнесi қандай аянышты. Тiршiлiктен озып бара жатқан қарт әженiң көңiл-күйiн құстардың қайтқанымен астастыра айтылуы жаныңа мұң ұялатар жарасымды шыққан. Бұл өлең:

Күйзелумен батты да күрсiнiп күн,

Жапты өлкенi жабырқау түршiгiп түн.

Мысы қайтып барады қарт әжемнiң,

Құсы қайтып барады тiршiлiктiң.

Ендi бұл өлең бiз ойлағаннан да әрiрек, яғни жан-жүрегiмiздiң қалта-рыс-түкпiрлерiн аралап кететiн мән мен мағынаға ие болды. Қарт әже көңiлiнiң көктемiнен ғана айырылып қоймай, күшi де, құсы да қайтқан тiршiлiк иесiне айналды. Образ тұтас сомдалып шықты.

Бiз сөзiмiздiң бас жағында Тоқтарәлiнiң құлағы түрiк, көзi жiтi деп айтқан болатынбыз. Сол сөзiмiзге тағы бiр дәлелдей оның әдемi бiр өлеңi бар. Ол өлеңге талдау жасап, түсiнiктеме берiп жатудың тiптi де қажетi жоқ. Оны тек оқып шығып, тұла бойыңмен сезiнуiң керек.

Жатырмын ұйқым келмей,

Бойымды билеп алды сиқыр нендей!

...Беймаза шақтарыма жартыкеш ай

Әйнектен сығалайды сүйсiнгендей.

Қадайды өңменiмен сұғын қайғы,

Жұлдыздар да үн-түнсiз жымыңдайды.

Қос құлағым нелiктен шыңылдайды,

Сыбырлайды,

Әлдене сыбырлайды.

Бұл түннiң сұсы қандай?

Бәйекпiн өзiме өзiм түсiне алмай.

Жұп-жұмыр жұдырықтай жүрегiмде

Ғаламның ғаламат бiр күшi бардай.

Мұң деген сары күшiк,

Санамда сарпалдаң боп сабылысып.

Көз алдыма бiр бейне елестейдi

Ақ жүзi ай нұрымен шағылысып.

Жатырмын ұйқым келмей,

Көкiрегiм кей сәтте күрсiнгендей.

Менiң нәзiк жанымда,

Ой, тәйiр-ай,

Бар екен тылсым нендей?!

Жатырмын ұйқым келмей.

Ұларбек пен Тоқтарәлiнiң замандас құрбысы болып саналатын Нұрбәтима Байтұрсынқызының да өлең мен өмiр жайлы айтатыны көп екен. Тiптi, әлi жап-жас бола тұра. Әсiлi, өмiр жайлы сөйлеу тек өмiрлiк тәжiрибесi мол, көрген-түйгенi көп жандардың ғана еншiсiнде болмаса керек. Өйткенi кейде өмiр тәжiрибесi мол жандардың iшiнде де өмiр жайлы жарытып ештеңе айта алмайтындары болады. Ал кейде өрiмдей жас, әлi оң-солын танып-бiлмеген дейтiн өскелең ұрпақтың сарабдал сақа адамдардан да бетер бәрiн көрiп, бәрiн бiлiп қойғандай сөйлейтiндерi аз емес. Тағы да ол сөздерi сенi сендiрiп, баурап алатындарын қайтерсiң?! Бұл да бiр ақын бойындағы таланттың құпия бiр құбылысы болса керек.





Өмiрдiң мынау соқпақтарымен,

Келемiн кейде от қапталымен, –

дептi бiр өлеңiнде Нұрбәтима.

Нұрбәтиманың алдына қойған мақсаты да үлкен, арманы да биiк. Қазiр ол сол мақсаттың үдесiнен шығуға, арман биiгiнен табылуға құштар. Зор әрекет үстiнде. Оған мына төмендегi жолдар куә.

Күндер күңгiр,

Өмiр мынау бұлыңғыр.

Қайтсiн жүрек сол елестi қуып жүр.

Ұмыт болмай, үмiт болып үлбiреп,

Қолға түспей торға түскен сезiм бұл.

Құс ұшпады.

Қарлығаш та келмедi.

Сағынышты түсiнбедi-ау мендегi.

Көктем болып,

Қар жауғаны жаман-ақ,

Жас бүршiктiң жайы менi тербедi.

Аңсағаным жұлдыз да емес, ай да емес.

Бiрақ оған жарық бiткен сай келмес.

Нұрға ғашық, жырға ғашық жаныма

Кез болады –

Қайсы биiк, қай белес?

Нұрбәтима осы өлеңiнде айтып отырғанындай үлкен асу алдында тұр. Ол асуды алуға оның қуаты да, қажыр-қайраты да толық жетедi деп бiлемiз.

Отар Шауханұлының өзiндiк бiр ерекшiлiгi – ол алдындағы қатар-құрбылары секiлдi айтарын ашық айтқаннан гөрi, өз iшiне өзi кiрiп, өзiне-өзi тығылып айтқанды жақсы көредi екен. Кейде сол өзiне-өзi тығылып айтқаны түңiлiп айтқандай естiледi екен.

Маңдайымнан сүйедi жел еркелеп,

Дегендейiн,

Аяулым менi ерте кет!

Жалыққандай жалғаннан кiрiп барам

Құшағына үрейдiң көлеңке боп.

Әрине Отардың үрейдiң құшағына көлеңке боп бара жатқанынан қорықпау да, үрiкпеу де керек. Өйткенi ол үрей құшағында да дүниенi көре бiлу керек, тек көрiп қана қоймай, оның қыры мен сырын адақтап ақтаруы тиiс. Бұл өмiрдi жан-жақты тану үшiн кейде осындай бiр жұрт күтпеген сәттер де керек.

Отар ақын өзiне-өзi тығылып, жападан жалғыз жүрiп-ақ, көп нәрсенi аңғарып, көп нәрсенi алдымызға жайып салады.

Мен жылап отырмын.

Күңiренемiн жалғызбын.

Терезеден телмiрiп түнге қарап барамын,

Жалғыздықтан жабыққан үнiн естiп байғыздың.

Мен қиялдап жатамын

Жүрегiме ем iздеп,

Арман арытып сағым қуған кезiм көп.

Жартастарға тiл қатам

жалығып мынау өмiрден,

Амал нешiк, мылқау маң,

үн қатады өзiм боп.

Айнала тiршiлiктiң бәрi мұңлы. Өйткенi олар да Отар секiлдi өзiне-өзi тығылып, жалғыздықтан аңылжып жапа шегiп тұр. Тiршiлiктiң мұндай қапалы құбылыстарымен тiл табыса бiлу үшiн сенiң де табиғатың, болмыс-бiтiмiң соларға тартып тууы керек. Отар өлеңдерiнiң табиғатынан мен соны ұқтым.





БЕСІНШІ БӨЛІМ

“АДАМ ЖАНЫН ЖЫЛЫТУҒА АСЫҚ”

(«Қазақ әдебиетi» газетiнiң тiлшiсiмен әңгiме)

– Ақыл ойды байлап-матап ұстаған тоқырау кезеңi өттi.

Қазiр қайта құру процесi қоғамдық, әлеуметтiк өмiрiмiздiң арна-салаларында толассыз жүрiп жатыр. Ол – ешкiм жоққа шығара алмайтын факт. Бiрақ байқайсыз ба , кейiнгi кезде анау жоқ, мынау жоқ, анау жетпейдi, мынау жетпейдi деген торығу көбейiп бара жатқан сияқты.

– Бiз, шынын айту керек, көбiне үстiрт сөйлеп, шұғыл тұжырым жасаймыз. Әйтпесе, тоқырау кезеңi өттi деп дабыл қағып, дүниенi дүңкiлдетiп жiбермес едiк. Рас, елiмiздiң қоғамдық-саяси өмiрi ұлы өзгерiстерге ұшырады. Оны ешкiм жоққа шығара алмайды. Бiрақ мен адамдарымыздың моральдық, психологиялық өмiрi сондай елеулi өзгерiстерге ұшырай қойды деп айта алмас едiм. Адамдарымыздың моралi мен психологиясы ондаған жылдар бойына сталиндiк өктемдiктен, хрушевтiк астамшылдықтан, брежневтiк тымырсықтан бүлiнiп, ластанған. Олардан тазарып шыға келу оңай шаруа емес. Оған уақыт керек. Ауру, әдетте батпандап кiрiп, мысқылдап шығады. Ал әзiрше адамдар бойында өткен кезеңдердiң әлеуметтiк дерттерi жетерлiк. Ол дерттерден арылмай тұрып, тоқырау кезеңi өттi деген үзiлдi-кесiлдi тұжырыммен келiсе қою қиын. Экономикалық дағдарыс та соны растап отыр.

Ендi сұрағыңыздың екiншi бөлiмiне келейiк. Рас, қазiр барлық жерде торығушылық бар. Менiң ойымша, осы торығушылық та тоқырау кезеңiндегi торығушылықтың кiндiк кескен перзентi.

Торығушылықтың қашан да жақсылыққа көзi соқыр. Ол ешуақта да болып жатқан қоғамдық-саяси өмiрiмiздегi ұлы өзгерiстерге, демократияға, жариялылыққа, солардың арқасында ғана мүмкiн болған көптеген ұлттық тiлдердiң мемлекеттiк статус алуына т.т. көзiн ашып қарамайды. Жалпы, торығушылық психология – бiздiң бүкiл рухани жайлауымызды жапырып, рухани белсендiлiгiмiздiң белiн үзiп жiберген озбыр, обыр психология. Оның көңiлi тек үлде мен бүлдеге оранғанда, шайқап-төгiп, шашып iшкенде ғана көншидi. Ал басқа нәрсеге ол күл болмаса бұл болсын деп қарайды.

Жалпы, менiң ойымша, адамдардың моралi мен психологиясын өзгертуде үлкен жұмыстар iстеуiмiз керек. Әрине. оған елiмiздегi қоғамдық-саяси өзгерiстер ықпал етпей қоймайды. Дегенмен, бұл ретте адамдық, имандық жұмыстардың әсерi көбiрек пе деп ойлаймын.

– Қазiргi заманда жазушылар бойындағы қандай қасиеттердi қадiр тұтасыз?

– Әрине, белсендiлiктi. Қазiргi заманда жазушы белсендiлiгi ауадай қажет. Оның өзiнiң қоғамдық өмiрдi жаңғыртуда да, адам жанын жаңғыртуда да ықпал ету коэфицентi өте жоғары. Белсендiлiк дегендi мен әйтеуiр суырылып сөйлей беру деп ұқпаймын. Белсендiлiк дегендi мен тәуекел, батылдық деп бiлем. Әрине, менiң бұл жерде тәуекел үшiн тәуекелдi, батылдық үшiн батылдықты айтып отырғам жоқ. Азаматтық тәуекел, азаматтық батылдықты айтып отырмын. Құдайға шүкiр, бiздiң қазақ жазушыларының арасында да тәуекелi де, батылдығы да жетерлiк, әлеуметтiк белсендiлiгi жоғары жазушылар баршылық. Мәселен, Семей полигоны деген сөздi екi адамның арасында айтудың өзi қиын болып тұрған кезде Әбдiжәмiл Нұрпейiсов пен Әнуар Әлiмжановтар Москвада өткен беделдi жиындар мен газет беттерiнде сол туралы батыл әңгiме қозғады. Сонан кейiн осы әңгiменi Олжас Сүлейменов әрi дамытып, қоғамдық деңгейге көтерiп әкеттi. Тарихымыздың денесiнде темiреткiдей боп жатқан ақтаңдақтарды ашып көрсетуде үлкен еңбек сiңiрген Шерхан Мұртазаға, қоғам бойындағы әлеуметтiк дерттер мен әлеуметтiк әдiлетсiздiктер туралы, кiсiлiк, елдiк хақында сөйлеп келе жатқан Әбiш Кекiлбаевқа, Арал тағдырын одақ болып ойлануға шақырып жүрген Мұхтар Шахановқа, ана мен баланың бүгiнi мен ертеңiне көңiлi күптi Фариза Оңғарсыноваға, менiңше, жұрт дән риза. Сондай-ақ Дулат Исабеков, Смағұл Елубаев, Тынымбай Нұрмағамбетов, Баққожа Мұқай, Сұлтанәлi Балғабаевтар да заманмен, қоғаммен қоян-қолтық араласып жүрген қаламгерлер.

Жазушы белсендiлiгi қоғамдық пiкiр қалыптастыруда үлкен күшке ие. Ал қоғамдық пiкiрдiң атқарар ролiн өзiңiз бiлесiз. Халық санасы сол қоғамдық пiкiрге сай өсiп, жаңғырады ғой. Ең бастысы, жазушы белсендiлiгi, халықтың творчестволық белсендiлiгiн тудырады. Қазiргi кезде мұнан өткен үлкен миссия бар ма?

– Өлең жетпейдi немесе өлең өтпейдi деген сөздер көп айтылады. Не болғанда, өлеңнiң бүгiнгi халi кiм кiмдi болсын қатты алаңдататыны сөзсiз.

– Өлең кiтаптарының жер жерге жете қоюы, жете қалған жағдайда оның өте қоюы төмендеп, жұрттың өлең оқуға деген құлқы да салғыртсып кеткенi рас. Бұл – бiрiмен бiрi қойындасып, шырматылып жатқан мәселе. Сондықтан оның проблемаларын жалғыз-жарым емес, комплекстi шешу керек. Жалғыз-жарым шештiк пе, онда бұл мәселенi одан сайын қиындатып алуымыз мүмкiн. Мәселен, өлең жетпей жатыр екен деп, жер-жерге машина-машина өлеңдi төгiп тастағаннан мәселе шешiлмейдi. Өйткенi онсыз да өлеңнiң өтуi нашар. Өлең өтуi үшiн алдымен суысып кеткен оқырман қауымының жүзiн өлеңге қарай бұру керек. Ол оқырман қауымның жүзiн өлеңге қарай бұру үшiн баспаға қарай да, басқа жаққа қарай да жол тауып кете беретiн сумаңдаған сұрқай өлеңдердiң алдын кесiп тастаған жөн. Және, сонымен бiрге, сол жарық көрiп кете беретiн жабы өлеңдердiң үстiне кiлем жабуды тоқтату керек. Жабы өлеңдердiң жабы екенiн көзiне шұқып көрсетiп, жақсы өлеңдердiң айдарынан жел естiрiп қоймай, өлеңнiң маңдайы ашылмайтыны тағы белгiлi.

Мiне, сағаттың iшкi құрылысы сияқты бiрiмен бiрi салаласып, сабақтасып жатқан осы мәселелердiң бiреуiн ғана бөлiп алып айналдырғаннан қалғандары қозғалысқа түсе қоймайды. Бәрiн де бөлiп-жармай, бiр сәтте бiрiмен бiрi байланыстыра қозғалысқа түсiру қажет. Бұл мәселенi комплекстi шешу керек дейтiнiмiз сондықтан.

Өлеңге қамқорлық керек, оны қорғау керек деген өтiнiшiмiздi, өлеңдi оқуды жұрт сирексiтiп кеттi деген ренiшiмiздi кейбiреулер дұрыс түсiнбейтiн сияқты. Олар өлеңдi қорғау керек деген өтiнiшiмiздi тiлемсектiк деп, жұрттың өлең оқуы сирексiп кеттi деген ренiшiмiздi мүсәпiрлiк деп ұғатындай. Ал бұл – бiлген адамға халықтық мәселе. Керек болатын боса, ұлттық проблема. Өлеңнiң оқылмауынан мен өлеңмен өскен халықтың өзiн табиғи болмысынан алшақтап, сол халық жанының бiр қалтарыстары жүдеп, қасаң тартып бара жатқанын көргендей болам. Сондықтан бiзге өлеңге қамқорлықты сол халықтың болмысына қамқорлық деп ұққанымыз жөн. Өлеңдi қорғап, қамқор боп жатсақ, халық жанын қорғап, халық жанына қамқор боп жатырмыз деп ойлаған мақұл. Не болғанда да, халықтың өзiнiң табиғи болмысынан алшақтап бара жатуына салғырт қарауға болмайды.

– Қазiр әдебиетiмiзде ақтаңтақ кезеңдердi игерiп немесе сол кезеңдерде жазылып, ұзақ уақыт бойына халықтың қолына тимей келген рухани игiлiктерiмiздi оқып-үйренудемiз. Яғни әдеби өмiрiмiзде тарихилық белең алып, қазiргi заман тақырыбы ұмыт қалып бара жатқан сияқты.

– Мұндай тұжырымға келмес бұрын, алдымен бiр мәселенi анықтап алайық. Менiңше, қазiргi заман тақырыбы деген ұғым шартты ұғым. Өйткенi жалпы әдебиеттi анау тақырып, мынау тақырып деп бөлiп-жiктеуге болмайды. Бұл ойымды мен дәлiрек жинақтап айтар болсам, тек осы заманды бейнелейтiн шығармалар ғана емес, талантты жазылған бүкiл тақырып – мейлi ол тарихи болсын, мейлi ол фантастика болсын – қазiргi заман тақырыптары. Неге дейсiз ғой? Айтайын. Әрбiр шығарма – егер ол талантты шығарма болса – қай тақырыпқа жазылғанына қарамай, осы заман адамын рухани жағынан байытады. Ол адам бойына iзгiлiк рухын егедi, жаңғыртып, жаңартады. Ал адам жанында осындай процестердi тудыру – тарихи тақырыпта жазылған шығармалардың да, бүгiнгi күн тақырыбына жазылған шығармалардың да басты мiндетi. Сондықтан мен қазiргi заман тақырыбы деген ұғымды аса кең ауқымда қарастырғанды қалаймын. Адам жанын жаңғыртып, жаңғыртуға пәрменi де, дәрменi де жетпейтiн, көркемдiк қуаты әлсiз шығармалардың қай-қайсысы да, мейлi ол тарихи тақырып болсын, мейлi ол бүгiнгi күн тақырыбы болсын – бұл ұғымға жат, бөгде.

Сонымен бiрге тарихи тақырып пен қазiргi заман тақырыбы деген ұғымдардың шартты ұғымдар екенiн, түптеп келгенде, олардың ағайындас, аталас ұғымдар екенiн дәлелдейтiн бiр мысал келтiре кетейiн. Өзiмiз жақсы бiлемiз, белгiлi бiр кезең кезiнде жазылған талантты шығармалар уақыт өте келе тарихи шығармаларға айналып кетпей ме?! Мәселен, Лермонтовтың «Бiздiң заманның геройын» алайық. Кезiнде ол шығарма сол кезең үшiн «қазiргi заман тақырыбы» болатын. Ал қазiр ол бiз үшiн тарихи шығарма. Өйткенi бiз ол шығармадан белгiлi бiр заманның құлқын, рухани болмысын танимыз. Сонымен бiрге ол шығарма бiр кезде «қазiргi заман тақырыбына жазылған шығарма» аталып, ендi бүгiн «тарихи мәнi бар шығармаға» айналғанмен, өзiнiң адамдарға қызмет ету мiндетiн өзгерткен жоқ қой. Атау өзгергенмен, мiндетi сол қалпында қалды. Б.Майлин әңгiмелерiн де, М.Әуезовтың «Қилы заманы» мен бiрқатар әңгiмелерiн де осы негiзде түсiнген жөн.

Сондықтан әдебиеттi бөлiп-жiктеуге болмайды. Бөлiп-жiктедiк-ақ, шығармаға қойылар талапты әлсiретiп аламыз. Мұны мен тектен тек айтып отырғам жоқ. Шыны солай. Бiр кезде «қазiргi заман тақырыбын» жазу мода боп тұрғанда тең-тең болып «мата атымен бөздiң» өтiп кеткенiн көзiмiз көрдi. Тарихи тақырыпты игеру басталғанда да, несiн жасырамыз, кейбiреулердiң оны науқанға айналдырып жiбере жаздағандарын жақсы бiлемiз. Ал ондай шығармалардың атына бiр сын айтпақ болсаң, сенi халықтың атына күл шашқысы кеп жүрген адам деп көрсетуге жүзi жанбайтындар табылды. Қайта,халық қамын ойлайтын, халық үшiн қабырғасы қайысып, омыртқасы майысатын адам халық тарихын қабiлетсiз, талантсыз адамдардан қорғамас па?

Жалпы, әдеби шығарма бiр-ақ өлшеммен – адам жанын байытатын, оны жаңғыртып, жаңартатын биiк рухани өлшеммен ғана өлшенуге тиiс. Сонда ғана қай тақырып та саудаға түспейдi.

– Қазiргi кезде қатты қауiптенiп қорқатыныңыз не?

– Сөз. Сөзден қорқам. Қазiргi кезде одан жалғыз мен ғана емес, талай адам қорқатын болса керек. Менiң бұл сөзiм бiреулерге тосын естiлуi де мүмкiн. Өйткенi ондаған жылдар бойы сөзiмiз тұншығып өмiр сүрдi. Оның еркiндiгi, бостандығы болған жоқ. Ендi ол қазiр көшелерге, алаңдарға, қандай бiр болмасын биiк мiнбелерге емiн-еркiн шыға алатын болды. Өткен ақтаңдақ кезеңдердiң ақ шаңдағының астынан әр халық өзiнiң асыл сөздерiн аршып алып жатыр. Шәкәрiм, Ахмет Байтұрсынов, Мағжан Жұмабаев, Аймауытов, Мiржақып Дулатов шығармалары сөз алды. Ал осындай жағдайда сөзден қорқам деу ерсi қылық, бүйректен сирақ шығару сияқты боп көрiнбей ме? Мұны жұрт сөздiң аяқ-қолын қайтадан байлап-матап тастауға ұмтылушылық деп ұқпай ма?

Дегенмен, мен қазiр сөзден қорқам. Әлiгi айтылғандардың бәрi рас. Сөзiмiз бостандыққа да, еркiндiкке де ие болды. Бұл – ұлы жеңiс! Бiрақ байқайсыз ба, кейiнгi кезде сөздерiмiз тым қатал, тым суық болып бара жатқандай. Маған адамдар кейде бiр бiрiн сөзбен талап жатқандай көрiнедi. Қазiр көп адамдардың сөздерден жан-жүрегi қан жоса. Содан барып адамдар қазiр бiр бiрiне үрке қарайды. Сонымен бiрге, сөз, несiн жасырамыз, адам жанын, тiптi, мына қоғамды рухани дертке шалдықтаратын вирустарды таратушы боп барады. Ал бұдан сақтанбаса, болмайды. Сөздiң құрамында қайырымдылықтың, мейрiмдiлiктiң элементтерi азайып бара жатыр. Сөздерден қайырымдылық, мейiрiмдiлiк азайған кезде адам жаны жадап-жүдеп, тоза бастайды. Сондықтан бiз адам жанын құтқару керек деп бiлсек, алдымен сөздi қайырымдылық, мейiрiмдiлiкпен байытуымыз керек.

Бостандық алған сөздiң қатал, ашулы, суық емес, қайырымды, мейiрiмдi, шуақты болғаны дұрыс.

Сондықтан әр адам дәл қазiр өз сөзiне өзi ие болғаны жөн. Өз сөзiңе өзiң жауап бере бiлетiндей бол. Сонымен бiрге, мүмкiндiгiңше, айтылар сөзiңдi жан-жүрегiңнiң қызуымен айт. Сөйтiп, басқа адам жанын жылытуға асық, қатал заманның қас-қабағындағы қырауды жiбiтуге ұмтыл дегiм келедi.

– Творчествоңыз жайында, соңғы бiтiрген шаруаларыңыз жайында не айтар едiңiз?

– Былтыр «Сырым бар саған айтатын» атты басылым қайта шықты. Әрине, ол баспа үшiн қайта басылым, ал мен үшiн таңдамалы. Сондай-ақ соңғы бес-алты жыл бойы жазып жүрген «Аңқа кептiрген аңызақ» атты кiтабымды бiтiрiп «Жалын» баспасына тапсырдым. Бұл баспадағы жолдастар ол кiтапты ешқандай кедергiсiз қабылдап алды. Менiң қазiр соған көңiлiм тоқ. Сын кiтабым да дайын тұр. «Жазушы» баспасына тапсырмақ ойым бар.

Бiткен шаруалар осылар. Ал әлi жазылып жатқан, ойда жүрген iстер туралы, абзалы, үндемеген жөн.

– Қазiр қайта құрудың революциялық жаңару кезеңiнiң арқасында дiнге көзқарас мүлде өзгердi. Осыған сiз қалай қарайсыз?

— Рас, ұзақ жылдар бойы бiз дiнге тек бiржақты ғана қарап келдiк. Ал шындығында, дiннiң кез келген халық тарихында орны орасан зор болған. Халық территориясының түзiлуi мен оның сақталуында, халық өзiнiң бостандығын алу жолында, халық басын қосуда, көршiлес басқа халықтармен ауызбiршiлiк, бiтiмге келуде, тiптi, белгiлi бiр халықтардың дәстүрлерiн өзiнше қалыптастыруда дiннiң атқарған ролiн ешкiм жоққа шығара алмайды. Сондықтан дiнге құрметтi тарихқа да құрмет деп қараған жөн сияқты.

Әрине, дiндегi дүмшелiккее ешуақта төзуге болмайды.

– Сiздiң ұрпақты тоқырау заманының ұрпақтары дейдi. Осы сөзден Сiздiң ұрпақтың адресiне айтылған кемсiту сезiлмей ме?

– Бiздiң ұрпақ, негiзiнен, сонау алпысыншы жылдардың басындағы творчестволық еркiндiк кезеңiнiң ауасымен аз да болса дем алып үлгерген ұрпақ. Сонымен бiрге, бiздiң ұрпақ сол алпысыншы жылдары бүкiл әдеби, мәдени өмiрiмiзге жаңа серпiлiс әкелген өзiнiң алдындағы ұрпақпен жұбы жазылмай, тiзе қосып қатар келе жатыр. Бiздiң ұрпақтың мұңдасы да, сырласы да сол алдындағы ұрпақ.

Бiрақ солай бола тұра, алғаш рет Кеңшiлiк марқұм айтқандай, бiздiң ұрпақ – тоқырау заманының ұрпақтары. Өйткенi бiздiң ұрпақ өзiнiң бүкiл творчестволық өсу кезеңiн осы тоқырау кезеңiнде өткiздi. Тек бiздiң ұрпақ қана емес, сол алпысыншы жылдарда құбылыс болған ұрпақтың да кемелдену кезеңi осы кезеңге тап келдi. Бiрақ мен бұдан ешқандай да кемсiту сезiнбеймiн. Өйткенi қандай қиын ауыр кезеңдерде де творчестволық ой, творчестволық тiршiлiк белгiлi бiр дәрежеде тежелуге ұшырағанмен, мүлде тоқырап, өлiп қалмайды. Тiптi, қылышынан дiрдектеп қан тамып тұрған сталиндiк репрессия тұсында да ұлы шығармалар дүниеге келген. Басқасын айтпай-ақ қояйын, М.Әуезовтiң даңқты эпопеясын ғана алайық. Ол, негiзiнен сол жылдарда жазылды ғой. Ал тоқырау кезеңiнде ше? Атақты «Қан мен тер» дүниеге келдi. Бұл жерде басқа да iргелi-iргелi прозалық шығармалардың бәрiн атамай-ақ, тек бiздiң алдымыздағы аға ақындарды ғана еске алып көрiңiзшi: М.Мақатаев, Ж.Нәжiмеденов, Қ.Мырзалиев, Т.Молдағалиев, С.Жиенбаев, Т.Айбергенов, Ф.Оңғарсынова, М.Шаханов. Мiне, бұл ақындар бүкiл өздерiнiң шығармаларын осы тоқырау жылдарында берген. Бiздiң ұрпақ та осы жылдардан түк бiтiрмей жүдеп, жадап шықты десем, ақиқатқа қиянат жасаған болар ем. Әрине, ол жылдары тоқырау да, тежелу де болды. Ол тежелу, тоқырау болмаса, бұдан гөрi әлдеқайда көбiрек iс бiтер едi. Бiрақ тоқырау жылдарында да творчестволық ой, негiзiнен, өзiнiң су асты, жер асты жолдарымен ағысын тоқтатқан жоқ. Сондықтан мен тоқырау заманының ұрпақтары деген сөзден ешқандай кемсiту көрмеймiн. Оның үстiне, бiздiң ұрпақтың шаруа бiтiретiн кезеңi ендi келдi ғой. Аңысын аңлайық.

«ӨЛЕҢI ӨЗДЕРIМЕН БIРГЕ ӨЛМЕСIН»

Ақын Темiрхан МЕДЕТБЕК пен «Қазақ әдебиетiнiң» бөлiм меңгерушiсi Думан РАМАЗАННЫҢ сұхбаты

«Әттең ұлтым татар,

Әйтпесе болар ем

«Пушкинмен қатар»

Ғ.ТОҚАЙ.

– «Қазақ әдебиетiнiң» бетiнде өрбiген әдеби пiкiрталасқа тағы да оралсақ деп отырмын. Сыншы Бақыт Кәрiбаева газетiмiзде жарияланған мақаласында «Шын әдебиет ендi туады» десе, iле-шала осы мәселеге орай өз көзқарасын бiлдiрген сыншы Қадырбек Уәлиев қазiргi кезеңнiң қиыншылықтарын көлденең тарта отырып, «Шын әдебиет тумайды» деп тұжырым жасайды. Осы пiкiрталасқа байланысты сiздiң көзқарасыңызды бiлсек...

– Бұл сұрақтың маған қойылып отырғаны тектен-тек емес деп бiлем. Өйткенi мен өткен ғасыр әдебиетiмiз үшiн – қаншама қым-қуыт дүрбелеңнен, тар жол, тайғақ кешулерден өтсе де – алтын кезең болды деп өз сөзiмде талай айтқам. Кiм не десе де, сол пiкiрiмде қалам. Ал сондай пiкiрдегi адамға, әрине, сол әдебиеттен докторлық диссертация қорғап, ғылыми атақ алған Бақыт Кәрiбаеваның пiкiрi ауыр тиетiнi сөзсiз. Бақыт Кәрiбаева бар бәленi – сөздi де, ойды да, рухты да – қытымыр қысымда ұстауға бүкiл айла-шарғысын, зымиян-сұрқиялығын, қарау қатыгездiгiн жұмсап келген коммунистiк идеологиядан көредi. Әрине, ол идеология рухты тұқыртты, сөзге қысым жасады. Бiрақ қысым болмаса күрес бола ма?! Ал әдебиет – күрес! Әлемдiк әдебиеттiң iрi тұлғаларының бәрiнiң өмiрiне, олар тiршiлiк еткен ортаға үңiлiп қараңызшы. Солардың қайсысы қой үстiне бозторғай жұмыртқалаған мамыражай заманда өмiр сүрiптi. Ешқайсысы да! Өйткенi қай заман, қай қоғамда адам тағдыры да, қоғам тағдыры да тауқыметтi! Тiптi, аста-төк байлыққа малынып отырған таланттар да рухани қысымға шыдай алмайды.

Рухани қысым көрмей, дүниеге шын әдебиет келмейдi.

Әрине, ол сұмпайы идеологияның майлық-сулығына айналған ақын-жазушылар аз болған жоқ. Ондай ақын-жазушылар қай заманда да болған. Әлемдiк әдебиет мысалдарын былай қойғанда Шалкиiз, Ақтамбердi, Бұқар, Махамбет заманындағы жыраулардың бәрi шетiнен наркескен мен алдаспан болған жоқ қой. Күн көрiсi үшiн көр-жер, күл-қоқыс, қора-қопсының айналасынан аса алмаған бейшара жыраусымақтар аз болмаған. Олардың «өнерлерi» өздерiмен бiрге өлген. Сол сияқты кешегi ақын-жазушыларымыздың шығармаларының талайы ғасыр табалдырығынан өте алмай қалды. Бұл – заңдылық.

Егер Бақыт Кәрiбаева жаңа ғасырдағы әдебиетiмiз әлемдiк және төл әдебиетiмiздегi ұланғайыр құнарлы құндылықтарымен байи отырып, жаңа өзгерiстерге шығып, тың үрдiстер алып келедi десе, әлдеқайда иланымды болар едi.

Мен өз басым Қадырбек Уәлиевтiң көп пiкiрлерiне қосыла отырып, оның «Шын әдебиет тумайды» деген тұжырымын қолдай алмаймын. Ол тұжырым – ашынып сөйлеймiн деп асырып жiберген тұжырым.

Сөз жоқ, әдебиет жалғасады. Бiз бiлiп-көрмеген жаңа ендiктер мен байлықтар игерiледi. Қазiрдiң өзiнде, көңiлi ояу, көзiқарақты адам өлеңде болсын, проза мен сында болсын тосын нышандарды байқамауы мүмкiн емес. Өйткенi олар қазiрдiң өзiнде кешегiден түрi де, тұрпаты да бөлек, тағы да рухани қысым құрсауын сезiне бастады. Ал ол, сөз жоқ, қанында қызуы, жанында қыжылы бар талантқа қалам ұстатпай қоймайды.

– Қазақ әдебиетiндегi ең мықты әдебиет деп көлгiрсiмей-ақ қояйық, дегенмен, үздiктердiң қатарынан орын аларына өз басым еш шүбәланбаймын. Қанша жерден аузымызды қу шөппен сүрте бергенiмiзбен, әлемдiк әдебиеттiң классиктерiмен иық теңестiретiн тұлғалар да жоқ емес. Егер Әбiш Кекiлбаев пен Мұхтар Мағауин сияқты көптеген қазақ қаламгерлерi еврей болып туып, еврей болып өмiр сүрсе баяғыда-ақ әлемдiк тұлғаларға айналып кетер ме едi, кiм бiлсiн?!

– Мұны саған ызалы күйiнiш айтқызып отыр ғой. Түсiнемiн. Өйткенi бiздiң әдебиет – көптеген елдердiң әдебиетiнен оқ бойы озып кетiп, талай-талай iргелi деген әдебиеттермен иық тiрестiрiп қалған әдебиет. Құдайға шүкiр, көмейлерiмiз бүлкiлдеп, алқымдарымыз iсiп, ауыз толтырып айтатын айбарлы да, айдарлы да шығармаларымыз бар. Ал жоқ деп жүргендер өз ұлтының рухани әлемiне шекелеп қарайтын, не анда, не мұнда жоқ, шөре-шөре боп жүрген, шикiөкпелер мен шибұттар.

Бiрақ осындай алып әдебиетiмiз бола тұра, ол әлемдiк әдебиет деңгейiнде, өз дәрежесiнде әңгiме болмай келе жатқаны, өкiнiшке орай, тағы рас. Оған әртүрлi себеп-салдарлар бар.

Бiрiншiден, күнi кеше, негiзiнен бiр-ақ әдебиет, орыс әдебиетi ғана насихатталды. Шынында да ол, несiн жасырамыз, мектебi бай, дәстүрлi, сан қырлы ұлы әдебиет. Оған мұрын шүйiрiп қарау асылық болады. Солай бола тұра тек сол әдебиеттiң ғана мерейi үстем, мәртебесi биiк болды. Ұлт әдебиетi тек саясат үшiн ғана әңгiме етiлдi. Татар ақыны Тоқайдың «Әттең ұлтым татар, әйтпесе болар ем Пушкинмен қатар» деп күйiнетiнi тектен-тек болмаса керек. Көп-көп ұлттардың тарихы да, рухы да шовинистiк идеологияның уынан шалажансар боп, соның керзi етiктi табанына түсiп, иленiп жатты. Әдебиеттi шетелдерге насихаттау тұтқасы да солардың қолында болғаны ешкiмге жасырын емес. Ал сол тұтқа иелерiнiң көңiлiн табуға кейбiр жылпостар болмаса, қадiрлi тұлғаларымыз бара қойған жоқ. Ал олардың шығармалары шетелдерге аударылып жатса, олар сiрескен тоңды өз күштерiмен қақыратып сөгiп барып шықты деу керек. Не болғанда да, әсiресе, қазақ әдебиетi ол тұста, iшiнде оты бар, бiрақ томаға-тұйық өгей баланың күйiн кештi. Әрине, орыс тiлiнде жазып, олардың өз баласы боп кеткендер де бар...

Екiншiден «еврей болып туса» деген сөзiңнiң астарын ұғып отырмын. Сөз жоқ жаңа өзiң атын атаған жазушылар және бiрқатар қаламгерлер еврей болып туа қалса, несiн жасырамыз, баяғыда-ақ әлемнiң түкпiр-түкпiрiне белгiлi болар едi. Өйткенi, талантты да қабiлеттi ол халық – дүниежүзiне дерлiк атқанын жеткiзiп, айтқанын өткiзiп отырған халық. Көптеген елдердiң ресми де, ресми емес те идеологиялық рухани кеңiстiктерi солардың қолында. Солар ықпал етiп, солар үстемдiк жасап отыр. Әрине, сондай рухани кеңiстiктi билеп-төстеп отырған халықтың кез келген талантты перзентiнiң (тiптi, ортақол болса да) маңдайы жарқырамай, кiмнiң маңдайы жарқырамақ! Бiрақ солай бола тұра әлгiндей талантты тұлғаларымыздың қазақ боп туғандары қандай жақсы болған! Өйткенi бiздiң рухани тiректерiмiз солар сияқты ат төбелiндей ақын-жазушылар ғой.

Алла жазса, әлi-ақ бiздiң талай-талай асыл дүниелерiмiз әлемдiк рухани айналысқа түсетiнiне кәмiл сенемiн.

– Қазiр сөзден қадыр кете бастаған сияқты. Қаламгерлердiң тұрмыс-тiршiлiгi шатқаяқтап, қалтасы мен жүйкесi жұқара бастағандай. Бұрын ел жазушыларға құрметпен қараушы едi, қазiр мүсiркей қарайтын болды.

– Думан-ау, қазiр кiмге кiм мүсiркемей қарап отыр дейсiң. Ел қаламгерлерiне қалай мүсiркей қарап отырса, қаламгерлер де елiне солай мүсiркеп қарап отырған жоқ па?! Мұны да әлеуметтiк заңдылық деп қарау керек шығар. Егер бүкiл ел-жұрт осындай азып-тозып жатқанда қаламгер бiткеннiң бәрi шекелерi шылқып, үлде мен бүлдеге оранып отырса, мiне, сол нағыз әлеуемттiк те, адамдық та әдiлетсiздiк болар едi. Өйткенi, қаламгер халық перзентi. Яғни елi көрiп отырған күндi олар да көру керек. Өзiң бiлесiң, ұлы Толстой қарапайым халық алдында өзiнiң тоқ тұрмысынан өзi ұялып, жарлы-жақыбайларға байлығынан үлестiрiп берген ғой.

Дегенмен ақын-жазушылар да, басқа өнер адамдарының да еңбектерiн осыншалықты еш қылып, оларды осыншалықты тұрмыстық тауқыметке салып, мүлде тұралатып тастамау керек едi. Әрине, өкiнiштi-ақ... Әлi де дәмелiмiз.

– Менiң бiрнәрсеге анық көзiм жетiп келедi. Бiз мәдениетке көңiл бөлмей, ел дәулетiн ешқашанда молайта алмайды екенбiз. Жоғары жақ та осы қағиданы түсiнген сияқты. Сiз бұған қалай қарайсыз?

– Өркениеттi ел боламыз деп жатырмыз ғой. Ал өркениеттi ел болу үшiн, әсiресе, бiз үшiн, ең алдымен, мәдениеттi ел болуымыз керек. Мемлекетiмiздiң өзегiнде ұлттық мәдениет жатқаны жөн. Олай болмады ма, онда бәрi бекершiлiк болып шығады.

Несiн жасырамыз, тәуелсiздiк алған аз жылдың iшiнде талай нәрседен айрылып қалдық. Ең бiр қиын жылдарда дүниеге келген айбарымыз бен айдарымыздай көрiнетiн Қазақстан Ғылым академиясының бойынан қуат, ойынан қайрат кетiп, Опера театрымыздың омыртқасы опырылғандай болып тұр. Қаншама кiтапханалар мен клубтардан айрылдық... Айта берсек көп. Өзiмiздiң мәдени ошақтарымызға, бейне бiр өшiмiз кеткендей, оспадарлықпен қол жұмсадық. Бүлдiрдiк, күйреттiк, құрттық. Ендi олардың бәрi өз орнына келедi дегенге мен өз басым сенбеймiн. Өйткенi, бүлдiру – оңай, жасау – қиын. Оған көп уақыт керек. Сондықтан Мәдениеттi қолдау жылы бiр жылдық науқанға айналмай, жоспарлы түрде ұзақ жылдарға созылу керек. Сонымен бiрге ол, ең алдымен, қазақ ұлтының мәдениетiн басты бағыт етiп алу қажет. Сонда ғана оған сенiммен қарауға болады.

– Мен осыдан он жыл бұрын бiр қазақ қаламгерiнiң Нобель сыйлығын алмағанына iштей қысылып-қынжылатын едiм. Ал қазiр ол ой мүлде өзгерген. Оған қайта iштей қуанатын болып жүрмiн. Өйткенi, шашасына шаң жұқпайтын жүйрiк болса да қазаққа ол сыйлықты ешкiм де тегiн бере салмайды. Ол үшiн әлемге әмiрiн жүргiзiп тұрған шет ұлтқа қызмет етуiң, яғни, еңбек сiңiруiң керек. Ал мен болсам әлiме қарамай әдебеиттiң саясат пен бақай есептен ада болуын қалаймын. Сiз ше?

– Нобель сыйлығын алу – мықты қаламгер үшiн шарт емес. Толстой кезiнде ол сыйлықты, тiптi, менсiнбеген, одан бас тартқан. Ол сыйлықтың айналасында әр түрлi құйтырқы әрекеттер болатынына қазiр көз жетiп отыр. Мәселен, Ресейде де, басқа елдерде де көркемдiк қуаты жағынан Солженцынды он қорап алатын жазушылар бар. Бiрақ қайтесiң... Саяси ойын дегенiн iстедi. Соған бұйырды. Сондықтан ол сыйлыққа табынудың тiптi де қажетi жоқ.

Ал сенiң «... әдебиеттiң саясат пен бақай есептен ада болуын қалаймын» деген сөзiң сыйлық алу, омырауына орден тағу тұрғысынан айтылып тұрса, әрине, мен сен жағыңдамын. Бiрақ көзiм жеткенi, ол мiнез ешуақытта қалмайды.

– Сыршыл ақын Мағжан Жұмабаев: «Сұм өмiр абақты ғой саналығы» дейдi. Әрине, ол кезең мен бұл кезеңдi салыстыруға болмас. Дегенмен, арқалы ақын Қадыр Мырзалиевтiң «Заман мен қоғам ақынды қорлаудан ләззат алады» дегенi есiмiзде. Сiздiң бұған алып-қосарыңыз бар ма? Жалпы, өзiңiздi абақтыда жүргендей сезiнбейсiз бе?

– Бұл сөздерге Абайдың «Ойлы адамға қызық жоқ бұл жалғанда» деген сөзiн қосыңыз...

Әрине, саяси бостандық алып, тәуелсiз ел болып жатқан тұста абақтыда жүрмiн деп айту ерсi естiлуi мүмкiн. Бiрақ саяси тәуелсiздiк алғанмен, рухани тұтастығымыз қалыптаспай, көп ретте рухани тәуелдiлiкке кiрiптар болып, сырттан ағылып жатқан идеологшиялық агрессиядан бас көтере алмай жатқан қазiргi кезеңде мен өзiм рухани азатпын, рухани еркiнмiн деп айта алмаймын. Қалай айтарсыз? Рухани тұтастығымыз күн өткен сайын бүлiну үстiнде. Үлкен бiр бөлiгiмiз басқа тiлде сөйлеп барады.

Олардың аты-жөндерi, сығырайған көздерi мен жалпайған беттерi ғана қалды. Бойларында ұлттық бiрде бiр қасиет жоқ. Өйткенi, олар басқа дәстүр, басқа тәлiмге тәрбиеленген. Ұлттық мақтаныштарымыз бен ұлттық қандылықтардан мүлде бейхабар. Оның есесiне олар әлемдiк эстрада, спорт жұлдыздарының то-п модельдер мен секссимволдардың есiмдерi мен өмiрлерiн туған нағашысы мен туған жиендерiнен гөрi жақсы бiледi. Бейне бiр солармен тамырлас, солармен құрсақтас секiлдi. Несiн жасырамыз, рухани тұтастығымызға қауып төнiп келедi. Осылай кете берсе, бұл құбылыс қатерге айналуы мүмкiн.

Екiншiден, бiздiң ұлттық рухани кеңiстiгiмiз адам айтқысыз тарылып кеттi. Газет-журналдарымыздың тираждары қуырыла-қуырыла бiр шөкiм боп қалды. Қазақ тiлiндегi хабарлар, экрандар мен эфирлерден ысырылып тасталудың сәл-ақ алдында тұр. Жалпы, рухани кеңiстiктегi қазақ тiлiнiң алтын орны аттөбелiндей. Оның үстiне ол рухани кеңiстiгiмiзге бүкiл әлемдiк идеологиялық, рухани қоқыстар аяусыз төгiлуде. Сол қоқыстардан тұншығудамыз, уланудамыз. Мiне, осылардан кейiн қалай ғана рухани азатпын деп айта аларсың?! Қаьырғасы жоқ камерада жүргендей сезiнетiнiң рас. Дәл осы жерде өзiмнiң «Түрмеден қашқан адамның шошынуы» деген шағын өлеңiмдi оқып берсем артық емес-ау деп ойлаймын.

Атадан қалған мұрадай

мұңданып күн-түн жылаған, –

қысымға қатал шыдамай

түрмеден қашты бiр адам.

Күл болып кенет арыны,

қалды оның жаны тарынып, –

сығылып бүкiл жан-жағы

айнала кеттi тарылып.

Жәутеңдеп қалды табанда

ашылды жанның жарасы, –

мұп-мұздай тартып адамдар

суық боп кеттi қала iшi!

Шошынды –

тиып желiгiн.

шошыны арсыз иттерден

Жандарды көрiп

елiнiң

тәуелсiздiгiн жек көрген.

Шошынды –

тиып желiгiн.

шошынды бұғып қашқақтап –

жандарды көрiп

елiнiң

азаттығынан бас тартқан.

Өкiнiшке орай, өз елiнiң тәуелсiздiгiн, азаттығын жек көретiн қандастарымыз да бар. Олар аз да емес. Бұл – шындық. Оны жасырып, жаба тоқуымыздың қажетi жоқ. Ал бұл да ойлы, саналы адамның өкпесiн қысып, демiн тарылтатыны сөзсiз...

– Елiмiз тәуелсiздiк алғаннан бергi қазақ әдебиетiнiң даму жолына көңiл көзiмен ой сала қараңызшы. Ұтылған жерiмiз бен ұтқан тұсымыздың ара жiгiн ажыратып бере аласыз ба?

– Тәуелсiздiк алғанымызға бар болғаны оншақты-ақ жыл өттi. Осы азғантай жылдың iшiнде ақтаңдық тұстарымыздағы құндылықтарды аршып алуға, оларды игеруге, рухани айналысқа түсiруге, шындығын айту керек, үлкен күш жұмсалды. Бұрын оқылып-тоқылмай келген ұлы арыстарымыздың шығармалары рухани ұлттық иглiктерiмiзге айналды. Бұл – үлкен шаруа. Менiңше, бiздiң ең басты ұтқан тұсымыз – осы. Сонымен бiрге, бiрқатар белгiлi қаламгерлерiмiз балалық шағы, өмiр жолдары туралы, ғасыр аяқталар алдында есеп бергендей боп, мемуарлық шығармаларды дүниеге әкелдi.

Әсiресе, өлеңдер мен әңгiмелердiң, аз да болса сыни мақалалардың жолы болды дей аламыз. Олардың тынысы да, өрiсi де кеңи түстi. Солардың бойынан мен тосын сөздер, тың ойлар кездестiрдiм деп айта алам.

Әрине, бүгiнгi өмiр туралы жазылған ауқымды үлкен дүниелер әлi жасала қойған жоқ. Бiрақ мен оны «ұтылған жерiмiз» деп айта алмаймын. Үлкен, ауқымды дүние үшiн үлкен, ауқымды уақыт керек. Ондай дүниелердiң бiраз жылдан кейiн дүниеге келетiнiне мен өз басым шәк келтiрмеймiн. Өйткенi, бiлiмдi, зерделi, тынысы кең, қалам қуаты қайратты жастар өсiп келедi.

– Қазiргi кезде не болса соны жазып, кiтап етiп шығаратындар көбейдi. Өлеңге, өнерге деген талғамды төмендетiп жiберетiн осындай жазғыштарға тиым салуға бола ма, жоқ әлде, мүмкiн емес нәрсе ме?

– Көтерер жүгi де, айтар ойы да жоқ жазғыштар кеше де болған, ертең де болады. Олардан ақи-тақи құтылу мүмкiн емес. Бүгiнде олар мүлде бетiмен кеттi. Баспалардың көбi қалай да күн көру үшiн, ақша ұсынса, не болса соны шығаратын болып алды. Ең өкiнiштiсi, эстетикалық, көркемдiк талғам жойылып барады. Бейне бiр сұрқай ақтаңдық сор көкорай шалғынымызды жалмап-жұтып келе жатқандай. Қазiр оған қарсы тұратын дәрмен көрiп тұрғам жоқ. Тәуiр шығармаларымыз елге жетпейдi. Өйткенi, елде ақша жоқ. Өздерi қалт-құлт етiп зорға отыр. Кiтап тарату iсi шорт кесiлiп қалды. Оқырманмен байланыс үзiлдi. Ал мұндай жағдайда бүгiн-ертең ондай жазғыштарға тиым салына қалады деп айта алмаймын...

– Кейде бiзде әдебиетке деген түсiнiк дұрыс қалыптаспаған ба деп ойлайсың. Кейбiр жазушылардың әдебиеттi педагогика немесе тарих ғылымымен шатастырып алатынына куә болып жүрмiз. «Ұрлық түбi – қорлық» деген қарапайым қағиданы дәлелдеу үшiн ондаған, тiптi жүздеген беттiк көркем шығарма жазып, әуреге түсiп жатады. Немесе тарихта мынандай оқиғалар болған, солардан бүгiнгi ұрпақ сабақ алса екен дегендi айту үшiн барды-жоқты үйiп-төгiп, «қара терге» түсiп жатқандары. Менiңше, бұлар әдебиеттiң мiндетi емес сияқты. Өйткенi, педагогика мен тарихтың мiндетiн әдебиетке жүк етiп артудан ұтылмасақ, ұтарымыз шамалы-ау! Жалпы, бiздiң ойымызша, әдебиеттiң мiндетi – адам жанына үңiлу, жаратылысына бойлау, адамның жан дүниесiндегi қойма-қалтарыстарды ашып көрсету, адамның iшкi iлхамын ақтару сияқты. Осы тұрғыдан алғанда маған Толстой, Достоевский, Әуезов, Аймауытовтар қатты ұнайды. Сондықтан әдебиетте мораль айтып езбелеу мен ақыл айтып көсемсу артық па деймiн. Әрине, бұл бiздiң пiкiрiмiз. Қателесуiмiз де мүмкiн-ау!

– Қателескен жоқсың. Адам жанына, психологиясына, әлеуметтiк ортасына, оның сана ағымы мен болмысына үңiлуге көркемдiк қауқары жетпейтiн, сырғақтап сырғып отыратын жайдақ тайыз шығармалар, өкiнiшке орай бiзде аз емес. Олардың тарих пен педагогика ғылымына да қосар үлестерi шамалы. Тiптi, кесiрiн тигiзiп, кедергi келтiрiп жатулары мүмкiн. Бұл тұрғыдан келгенде мен сенi түгел құптаймын.

Бiрақ мәселенiң екiншi жағы бар. Көркем шығармаларсыз тарихымыз да, педагогикамыз да өлi. Соны ұмытпайық. Мұны айтып отырған себебiм, мен сенiң «... тарихтың мiндетiн әдебиетке жүк етiп артудан ұтылмасақ, ұтарымыз шамалы...» деген пiкiрiңе мүлде қосылмаймын. Егер көркемдiк қуатқа ие болса, тарихи тақырыптарға жазылған шығармалар тәлiмдiк қана емес, үлкен тағылымдық та жүк атқара алады. Тарихи тақырыптарға тек қазақ жазушылары ғана емес, әлемнiң талай-талай атан жiлiктi алып жазушылары да барған. Өйткенi, басқа көтерер жүгiнiң бәрiн былай қойғанда тарихи тақырып – көркемдiк метод, тәсiл. Айналып келгенде оның да шұқшиып зерттейтiнi адамның iшкi дүниесi, яғни, адам арқылы қоғамға немесе қоғам арқылы адамға үңiлуi. Буржуазиялық сезiм, социалистiк сезiм, капиталистiк сезiм деген болмайды. Парасаттылық барлық қоғамда да парасаттылық, мейiрiм барлық қоғамда да мейiрiм, озбырлық барлық қоғамда да озбырлық. Олар кеше де болған, бүгiн де бар, ертең де бола бередi. Оның үстiне кешегiңдi бiлмесең, бүгiнiң – баянсыз, ертеңiң – мақұрым.

Әрине, тарихи тақырыпты жазудың жөнi осы екен деп әрбiр фактiнi жадағай тәптiштеп, әрбiр датаны құрғақ тiзбелеу көркем шығарма болмайды. Толстой ғұмырында Мәскеудiң дәл түбiндегi Бородиноға барып көрмептi. Бiрақ Бородино соғысының рухын дәл Толстойдай қай тарихшы жазып қалдырыпты. Теңдесi жоқ Шекспирдiң талай шығармалары өзiнен бұрын өткен тарихи оқиғаларға арналған. Ол тiптi, «Отеллосын» Венецияға бармай-ақ жазған. Гюго, Бальзактарды айтпай-ақ қояйын. Данте ше? Ол бәрiн жинасырып қойып о дүниеге кiрiп кетпей ме?! Өлiлермен сөйлеспей ме?

Оның бер жағындағы Пушкин, Лермонтовты қайда қоясыз. Өзiмiздiң Әуезовiмiздi не iстеймiз? Ғабит Мүсiреповтiң «Қыз – Жiбегiнен» бас тартамыз ба? Осылай жалғастыра берсек таусылмайды.

Рух – жанды құбылыс. Яғни, онда да тарих бар. Оның тегi, тамыры – тарихи көркем шығармаларда. тарихи рух табиғатын қандай талантты болса да, тарих ғылымының докторы жазып бере алмайды.

Қорыта айтқанда әдебиеттiң мiндетiнен жатпайтын мәселе жоқ. Әңгiме сол мiндеттi қалай атқарып шығуда.

– Кейбiр ойы олақ, танымы шолақ сыншылар әдеби шығарманы теорияға салып өлшеуге әуес. Әрине, үй тұрғызу үшiн кiрпiштi қалыппен құюға болар, ал көркем шығарманы қалыпқа салуды түсiне алмаймын. Бұл туралы сiз не ойлайсыз?

– Әрине, теория өзiнен өзi туа қалған жоқ. Теорияны тудырған – әдебиет. Бұл жерде алдымен дүниеге жұмырқа келген бе, жоқ әлде, тауық келген бе деген мәңгiлiк тартысқа орын жоқ. Бiрақ соған қарамай кейбiр сыншыларымыз теориямен мұздай қаруланып алып, әдебиеттi өздерi тудырғандай сөйлейтiндерi бар. Қарап отырсаң – соншалықты қасаң, соншалықты таптаурын. Өлi. Схема. Сондықтан ондай сыншыларға жаңа нәрсенiң бәрi жат. Өйткенi жаңа дүниенi талдап-талқылауға, тереңiне сүңгiп, биiгiн шолуға оның бойында тиiстi қару жоқ. Қару жоқ болған соң, қауқарсыз. Олар әдеби процестiң жанды құбылыс екенiн, ол үнемi қозғалыста, үнемi iзденiсте бола беретiнiн ұға бермейдi. Теориялық схемаға сай келмедi ме, бiттi. Қабылдай алмайды.

Әрине, қандай бiр тумысы бөлек жаңа шығарма болмасын, өзiнiң архитектоникасы, композициялық құрылысы, формасы болады. Оларды iшкi мазмұн, көтерер тақырып, дүние таным , шығармашылық қуат тудырады. Ал оны түсiну үшiн зор бiлiм, мол тәжiрибе, нәзiк интуиция қажет. Мiне, өзiң айтқандай, «ойы олақ, танымы шолақ сыншыларда» осы қасиеттер жетiсе бермейдi.

– Кейiнгi уақытта орысша ойлап, орыс тiлiнде жазатын қазақ жастары көбейдi. Бұл бiздiң басымызға қонған бақ па, жоқ әлде, маңдайымызға бiткен сор ма?

– Мен бұл құбылысты елiмiздiң басынан өткен тарихи-әлеуметтiк, саяси зұлматтарды терең сезiне отыра, басымызға бақ дей алмаймын. Өйткенi жоғарыда айтқандай рухани тұтастығымызға орасан зор нұқсан келгелi тұр. Мен бұл сөздердi тек орысша жазатындар үшiн ғана айтып отырғам жоқ. Мен бұл сөздердi орыстанып немесе орыстiлденiп бара жатқандар үшiн айтып отырмын.

Ұлттық тiлсiз – ұлт бола ма?! Ұлттық мәдениет пен дәстүрсiз ұлттық рухы бар ұрпақ өсе ме?! Өз тiлiн, өз мәдениетiн, оның ауырлықтарын сезiнбейтiн адамдар елiмiздiң барлық саласына еңдеп кiрiп барады. Ендеп кiрiп қоймай, билеп-төстеуге кiрiстi. Қараңызшы, өкiмет мүшелерiнiң iшiнде тек үш-төрт-ақ қазақ министр өз тiлдерiнде бiрқыдыру сөйлей алады. Қалғандары «ә» деп аузын аша алмайды, ашса да екi сөздiң басын жөндеп құрай алмайды. Өзiң айтшы, қай елде өз тiлiн бiлмейтiн үкiмет мүшелерi бар?! Тек бiзде ғана осындай өрескел жағдай орын алған. Бұған жаның күйе ме, күймей ме?!

Мен бұл сөздердi айтқанда олардан мүлде қол үзу керек деп айтып отырғам жоқ. Олай десем, мен де өрескелдiкке, тiптi, оспадарлыққа барған болып шығар ем.

Бәрiмiздiң есiмiзде Президент: «Екi қазақ бiр бiрiмен қазақша сөйлессiн» деп жақсы сөз айтты ғой. Ендi «Үкiмет мүшелерi болған қазақтар бiр бiрiмен қазақша сөйлессiн» десе, тағы да оны жүзеге асыруға тiкелей ықпал етсе, сөз жоқ, ол талап қазақ тiлiнiң шын мәнiндегi мемлекеттiк деңгейге көтерiлуiне үлкен бетбұрыс жасар едi.

Ретi келiп тұрғанда айта кетейiн, мен оппозицияда жүрген адам емеспiн. Бiрақ оппозицияда емеспiн деген сөз, бар мәселенi бас шұлғып мақұлдай беру емес қой. Мүдделес, партиялас адамдардың iшiнде де, тiптi, сүттей ұйып отырған отбасында да пiкiрталас болып жатпай ма? Олай болса, ойымызды, пiкiрiмiздi айтып отыру, әрi-берiден кейiн бiздiң азаматтық борышымыз.

Оның үстiне мен қазiргi оппозициялық күштердiң көбiн оппозиция деп қарамаймын. Өйткенi, оппозиция экономикалық бағдарламасы қаншама бөлек болса да, ұлттық мүддеге, тәуелсiздiгiмiзге, мемлекеттi нығайту мәселесiне келгенде кез-келген өкiметпен ойлары алшақ болмауға тиiс. Ал бiздегi оппозициямыз деп кеуде соғып жүргендер ше? Олардың бiразы ұлттық мүдденi мүлде аяқ асты етiп, мемлекеттiгiмiзге, мемлекетiмiзге күмән келтiредi. Сыртқа сатуға даяр тұрады. Яғни, олар оппозиция емес, бiздiң ұлттық мүддемiзге, мемлекетiмiзге қауiп төндiрушiлер. Тәуелсiздiгiмiзге қарсы адамдар. Сондықтан оларды оппозиция деу қате, олар басқа, жат пиғылдағы адамдар. Әр нәрсенi өз атымен атау керек. Ендеше, оларды да басқаша атаған жөн.

– Сөзден-сөз туып, тақырыптан ауытқып бара жатқандаймыз. Олай болса, әңгiмемiздiң соңында тосындау бiр-екi сұрақ қойсам айып етпессiз-ау деп ойлаймын.

– Жақсы.

– Ақын Мағжан Жұмабаевтың: «...Әлдиле, өлiм, әлдиле!..» дейтiнiн қалай түсiнесiз?

– Өлiм туралы жазбаған бұл дүниеде ақын да, философ та аз. Мәселен, ертедегi мысырлықтар өмiрдi өлiмге дайындық десе, Платон мен Сократ өлiмдi жанның «қараңғы» тәннен босап шығуы дейдi. Ал басқа бiр философтар өлiмдi адамның жер бетiндегi күнәсi үшiн жазалануы деп ұғады. Осылай жалғаса бередi. Бәрiн айтып тауысу мүмкiн емес.

Менiңше,Мағжан философиясы – дүниеден түңiлу, безiну, сонымен бiрге өлiмнен ғана пана, байыз тауып, рахаттану философиясы. Бұл өлең:

Қажыдым, ендi, күн бiттi,

Көңiлсiз, салқын, күн бұлтты,

Жел бұйығып тербелген,

Әлдекiмнiң өлгенiн,

Оны қалай көмгенiн,

Әңгiме қып күңiренген.

Жел, күңiренбе, жасың тый,

Өлiм күйi – тәттi күй.

Балқиды жаным бұл күйге.

Менi де, өлiм, әлдиле,

Әлдиле, өлiм, әлдиле!..

Көрiп отырсың, «қажыдым, ендi, күш бiттi» деп күресе-күресе әбден қалжыраған ақын «Өлiм күйi – тәттi күй, балқиды жаным бұл күйге» деп өлiмнен ғана барақат табады. Ендi қайтсiн! Қай жаққа қараса да – өлiм. Өлеңдi одан ары оқысаңыз жас қайың да, жас ұлан да, жолаушы жан да, жас сұлу да, балауса бүлдiрген де, ақ отаудың балдырған иесi де – бәрi-бәрi өлiм құшады. Байқап отырсың ба, кiлең жас пен балдырғандар қыршынынан қиылып жатыр. Яғни, болашақ оталып, болашақ қырқылуда. Болашақтан үмiт үзген ақын осыдан кейiн өлiмнен пана iздемей, неден пана iздесiн?!

Осы жерде Мағжанның «Қорқыт» поэмасы ерiксiз еске түседi. Ол ғасырлар бойы өлiмнен қашырып, халық өлтiрмей келген Қорқытты қобызымен бiрге көрге кiргiзедi. Өлтiредi. «Қорқыт» поэмасымен «Әлдиле, өлiм, әлдиле» бiр шамада, жиырмасыншы жылдарда жазылған. Яғни, Мағжан үшiн Кеңес өкiметi нағыз «Қорқыттың көрi».

– Егер сiзге ең жақсы көретiн адамыңыз тот басқан алмас қылыш сыйласа не iстер едiңiз?

– Әрине, алам. Бiрақ ол сыйдан, сөз жоқ, ишара iздеймiн. Өйткенi, жақсы көретiн адамың тот басқан алмас қылышты тектен-тек сыйламайды. Яғни, ол екеумiздiң арамыздағы кiршiксiз қарым-қатынасты, риясыз көңiлдi тот баса бастағаны. Немесе сөзiмнен өткiрлiк кетiп, тоттанғаны... Не болғанда да ишара. Не болғанда да маған деген кейiстiк, ренiш.

Лайым, қай-қайсымыздың да бiр-бiрiмiзге деген ықыласымызды да, сөзiмiздi де тот баспасын.

– Әңгiмеңiзге рахмет!

ҰЛТТЫҚ РУХЫ БОЛМАСА, ОЛ ӘДЕБИЕТТIҢ ҚҰНЫ КӨК ТИЫН

(«Жас алаш» газетiнiң қызметкерi, ақын Әмiрхан Балқыбекпен әңгiме)

– Алпысыншы жылдардағы оқырман мен бүгiнгi оқырманды салыстырып бере аласыз ба? Дүниетанымы, ой-өрiсi, әдебиетке, өмiрге көзқарасы т.т.т. айырмашылықтарын тiлге тиек етсеңiз.

– Алпысыншы жылдардағы оқырман мен бүгiнгi оқырманды салыстыру тiптi де қиын емес.

Алпысыншы жылдарға дейiнгi әдебиет пен өнердiң қандай күйде болғанын бiлесiздiер. Қатып қалған қасаңдық, жанды жүдетiп, сананы тоздырған сұрқайылық. Адам жаны, ұлт жаны тандыры кеуiп шөлiркеп, кенезесi кеуiп қаталап жатты ғой. Мiне, сол тұста әйгiлi алпысыншы жылдардың жылымық кезеңi туды. Бұл – ұзақ жылдар бойы кепкен тулақтай қаңсып жатқан далаға жаңбырдай әсер еткенi рас. Әдебиет пен өнер ду көтерiлдi. Дүниеге мүлде жаңа сөздер, мүлде тың ойлар келе бастады. Ол сөздер мен ол ойлар аңқасы кепкен жұрттың жанына нұр боп құйылып, ұрық боп себiлдi. Шұғыл түрде оқырмандар қалыптасты. оның қатары аз уақыттың iшiнде жүздеген мыңға толықты. Оған тек «Жұлдыз» журналының өзi ғана 300 мың данаға жеткенi дәлел. Басқа басылымдардың таралымы да шарықтап өсiп кеттi.

Ол кездегi әдебиет пен өнер ұлттық сананың оянуына, оқырманның дүниетанымының кеңеюiне, танымдық қана емес, тағылымдық мәнге ие болуына орасан үлес қосқанын бәрi жақсы бiледi.

Бiз бүгiн сол оқырманнан айырылдық. Тұрмыс ауыртпалығы оларды әбден тұралатып жiбердi. Жұрт қазiр басына шоқпар, белiне сойыл тигендей есеңгiреп, қиралаңдаап қалды. Қазiр ел газет-журнал, кiтап сатып алмақ түгiлi, нан сатып алуға зар. Сананы тұрмыс билейдi деген осы.

Жұртшылықтың ендi бiр тобы ақша табудың жолына түстi. Ал олардың санасын ақша билеп алған. Баяғы жаппай бұқаралық құштарлықтың iзi де жоқ. Бәрi де құрдымға кеткендей. Оқырмандар саны қусырыла-қусырыла ат төбелiндей ғана болып қалды. Сананы не жоқшылық, не ақша билеген мұндай жағдайда алпысыншы жылдар мен бүгiнгi оқырманның дүниетанымында, ой өрiсiнде өмiрге көзқарасында, сөз жоқ, елеулi айырмашылық болуы заңды. Әрине, ат төбелiндей азғантай оқырманның ойлау деңгейi де жоғары биiк, еркiн. Оған дау болмаса керек. Ендi бiз осы оқырмандардың айналасына жаңа оқырмандарды тартуға күш салуымыз керек. Әрине, әдебиетке деген бұрынғы құштарлықты қалпына келтiру қиын.

– Шығармашылығыңызға қатысты тағы бiр сұрақ. Ақын Жұмекен Нәжiмеденов күнделiгiнде «Әттең, Олжасты Темiрхан аударса ғой, бiрақ бiлiмi жетпейдi-ау» деген сөз бар көрiнедi. Егер, шынымен, осындай пiкiр айтыла қалса, оған қалай жауап берер едiңiз?

– Мен бұл сөздi бұрын естiмеппiн. Бар болса да менiң бозбала, балаң кезiмде айтылған шығар. Оның үстiне Олжас поэзиясы – әр жолы арнайы түсiнiктеме қажет ететiн, аса күрделi ағылшын-американ ақыны Томас Элиоттың поэзиясы емес қой. Оның өлеңдерiн аудару үшiн үлкен бiлiмдiлiктiң қажетi жоқ. Ал егер осындай пiкiр айтыла қалса да, мен Олжасты аудармас едiм. Өйткенi Олжас поэзиясындағы екпiн-тегеурiн де, тарпаң мiнез де, образды ойлау жүйесi де көзi қарақты қазақ үшiн соншалықты таңсық емес. Ондай мiнез, ондай екпiн-тегеурiн Бұқар жырау, Ақтамбердi, Шалкиiз, Махамбеттерде тұнып тұр. Оның поэзиясын кiм аударса да, қалай аударса да, ол аударма қазақты елең еткiзе қоюы қиын. Оны ең үздiк ақындарымыздың бiрi Қадыр Мырза Әлi аударды ғой. Менiңше, жаман аударған жоқ. Бiрақ одан қазақ поэзиясының реңiне-рең, ажарына ажар қосылды деп айта алмаймын. Оның поэзиясын орысша оқығанда ғана қызық. Әрине, орыстар үшiн ол поэзия жаңалық болуы әбден мүмкiн. Менiңше, аударылатын ақын өзiнiң мiнезiмен, образды жүйесiмен, қуат-күшiмен тосын болуға тиiс. Олай болмады ма, оны аударудың қажетi жоқ.

Әрине, Олжас өз заманының перзентi, үлкен қоғам қайраткерi, тарихи тұлға.

Басталған әңгiмеңiзге қайта оралсақ, мен үшiн Жұмекен поэзиясы әлдеқайда күрделi, мүлде жаңа, тосын поэзия. Оны түсiну үшiн белгiлi бiр деңгейде дайындық керек.

Жұмекен поэзиясы менi өзiндiк шүңет тереңдiгiмен баурайды. Қай уақытта да тереңдi игеру қиын. Адам баласының жердiң тартылыс күшiн жеңiп, көктiң жетi қабатын қақ жарып космосқа шыққанына ондаған жылдар өттi. Биiктiк алынды.

Ал тереңдiк әлi де алына қойған жоқ. Мұхиттың ең терең тұсы он бiр мың метр. Оған эхолокация болмаса, iшiнде адамы бар барокамера жете қойған жоқ. Өйткенi тереңдiктiң қысымы қандай бiр барокамераңызды да сығып, қабыстырып жiбередi. Шыдатпайды.

Қай тереңдiк те, соның iшiнде адам жанының тереңдiктерi де осындай «мiнезге» ие. Жұмекен, мiне, осындай қысымы аласат тереңдiктерде жұмыс iстеген ақын. Яғни, тереңдiкке жету де, онда жұмыс iстеу де, ол жерде жазылған жыр да күрделi, тылсым.

– Жұрт арасында жетпiсiншi жылғылар алпысыншы жылғылардың тасасында қалып қойды деген де әңгiме айтылып жүр. Расымен осылай болса себебi неде? Жағдайын, салдарын таратып айтып берсеңiз. Жетпiсiншiлердiң арасынан Мұқағали, Төлеген, Жұмекен секiлдi поэзия кемеңгерлерiнiң болмауы нелiктен? Өз буыныңыздың өкiлдерiне портреттiк суреттеме жасап берсеңiз?

– Бұған «жұрт не демейдi» деп сырт бере салуға болар едi, бiрақ сұрақтың арғы астары өйтiп көкiрек керуге төзбейдi. Оған салиқалы мән берген дұрыс. Алдымен «алпысыншы жылғылар», «алпысыншы жылдар кезеңi» деген ұғымдар туралы. Нақты уақыт мөлшерiн бiлдiретiн бұл ұғым, қазiр қолданар аясы да, танымдық мағынасы да кеңiп кеткен әдебиетке тек сол жылдары ғана келгендер /бұл терминнiң дүниеге келуiне алдымен солардың қатысы болса да/ емес, оған одан бұрынғы ұрпақ та, одан кейiнгi келген ұрпақ та жатады. Өйткенi, алдыңғы ұрпақ сол рухты жылдары қайта түлегендей болып, өздерiнiң басты шығармаларын сол жылдары жазса, ал алпысыншы жылдардың өкшесiн баса келген ұрпақ, өздерiнiң бастау кезеңдерiн сол тұста ашты. Сондықтан «алпысыншы жылғылар» деген терминге кеңiрек қараған жөн.

Ендi берiлген сұраққа нақты жауап. Әрине, алпысыншы жылдары әдебиетке келген ұрпақ – өте қуатты ұрпақ. Оған ешкiмнiң дауы жоқ. Оның үстiне әлгiндей айтылғандай ол кезеңде әдебиетке деген құштарлық аса күштi болды. Яғни, насихат толқыны аспанға шапшып, астан-кестең ақтарылып жатты. Ал ол толқынды тудырғандар да әдебеитте сол жылдары келгендердiң өздерi. Солардың талант қуаттары. Бiздiң ұрпақ, мойындау керек, бiрқатар уақыт бойы сол буынның тасасында қалып қойғаны рас. Оның басты себебi, бәрiмiз болмасақ та, бiразымыздың оларға елiктеп-солықтап ұзағырақ жүрiп алғанымыз. Тасасында қалып қойды деген сөз сол тұстарда айтылған. Ол сөз жабысқақ құсап әлi де қалмай келедi. Одан берi қаншама уақыт өттi. Өзiң бiлесiң, алпысыншы жылғылар түгелiмен шабыс-екпiнiнен жаңылмай келе жатқан жоқ қой. Олардың iшiнде шоқырақтап қалғандары да, тоқырап қалғандары да аз емес. Ал оның есесiне, кейiнгi ұрпақ iшiнен «тасадан» шығып, бойын тiктеп, өз арна, өз жолын тапқандар да бар. Бұл өмiр заңы. Менiңше, бұл пiкiрге осы тұрғыдан қараған жөн сияқты.

Ал жетпiсiншi жылғылардың арасынан Мұқағали, Жұмекендердiң болмауы нелiктен деп сұрақ қою қалай болар екен? Бұлар бiр кезеңнiң ғана емес, қазақ әдебиетiнiң арғы-бергi тарихындағы ұлы ақындар ғой. Өздерiнiң алдындағы буында да олармен деңгейлес ақын жоқ. Тек бiздiң ғана емес, бiзден кейiнгi әлденеше ұрпақта да олармен деңгейлес келетiн ақындаар болмауы мүмкiн. Тiптi бола қалғанның өзiнде де Мұқағали Мұқағали, Жұмекен Жұмекен болып қала бередi.

Өтiнiш айтылғаннан кейiн, өз буынымның, бәрiне емес, кейбiреулерiне ғана портреттiк штрихтар жасап көрейiн.

Жұматай Жақыпбаев. Ол табиғаттың бас әрiпсiз-ақ қарапайым ғана жазылатын Жұматай деп аталатын өсiмдiгi едi. Тау мен дала өсiмдiгi болатын. Ал өсiмдiк, күзде қуарса да, көктем сайын өсiп шығады.

Кеңшiлiк Мырзабеков. Сөздiң нәрi мен сөлiн сығып iшкен, сөздiң бояуын бойына барынша мол сiңiрген ақын. Содан болса керек, оның аузынан шыққан ең жадау сөзiңiздiң өзi жалы көтерiлiп, құбылып-құлпырып тұрады.

Жарасқан Әбдiрашев. Абстракциялық ұғымның өзiн көзбен көрiп, қолмен ұстайтындай етiп заттандыра алатын ақын. Сөздi желiмдеп жапсырмайды, шегелеп тастайды. Оның кейде өзгенiң де, өзiнiң де жарасына тұз сеуiп отыратын бар.

Иранбек Оразбаев. Ол ендi өмiр-бақи оқ тиген ала қаздай мойнын созып жiберiп, қанатымен су сабалап қаңқылдап, аласұрып өтетiн шығар. Оның кейде өзiне өзi кiсен салып, менi бiреулер кiсендеп кеттi деп зар қағатыны да бар.

Күләш Ахметова. Лапылдап қатты жансам, бiреудi күйдiрiп алармын деп маздап қана тұратын, қатты сөйлесем бiреудi ренжiтiп алам ба деп назданып қана сөйлейтiн ақын. Осы мiнезiнен ауытқыған тұста оның өлеңдерi барынша опаланып алған әйелдiң ел-селi шығып терлегенiндей әсер қалдырады.

Исраил Сапарбаев. Сезiмге шомылып, сезiмге малтығып, сезiмге тұншығып жүрген ақын. Оның, тiптi, етек ашылып, аброй шашылып жатқан мына заманда тән қоздыратын өлеңдер жазуы... Сонысы қинайды.

Серiк Тұрғынбеков. Ашу-ызасыз бұрқырап, тасып-төгiледi де жүредi. Өлеңдерi кейде көйлегiн терiс киiп алады.

Тынышбай Рахимов. Сазы сөзге, сөзi сазға айналып кетедi. Оның сөзiн сазсыз, әуенсiз түсiну мүмкiн емес. Тынышбайдың суға түскеннен гөрi, суды жағалап жүргендi ұнататынын түсiне бермеймiн.

– Қазiр Қазақстан Жазушылар одағы басқармасының екiншi хатшысы болып отырсыз. Бұрын да басшылық қызметте болдыңыз. Басшылық қызметтiң шығармашылыққа кедергiсi жоқ па?

– Болғанда қандай! Бiрақ амал қайсы. Отбасымды асырауым керек қой. Мен ғұмыр бойы қаржы тапшылығын сезiнiп келе жатқан адаммын. Ендi қалған ғұмырымда ол проблеманы шешем деп те ойламаймын. Яғни, ғұмыр бойы басшылық болсын, жай қызмет болсын, жұмыс iстеп өтетiн секiлдiмiн. Жұмыс iстеп жүрiп өлең жазуға үйренгем...

Егер сұрақ басшылық қызметтiң шығармашылық кредома, шығармашылық мақсатыма керi әсерi тимей ме деген ниетте қойылған болса, жоқ, тимейдi. Өйткенi менiң басшылық қызметке келгенiме бес-алты-ақ жыл. Яғни, басшылық қызметке сақайып келдiм. Жер ортасынан ауған адам өзiнiң мақсат мүддесiнен қандай кедергi болса да тая қоймас.

– Шығармашылық психикалық процесс. Бiрақ шыбық отырғызар топырағы дүниетанымда жатары анық. Сiздердiң дүниетанымдарыңыз кешегi кеңiстiк дәуiрде қалыптасты.

Бүгiнгi заман талабына сай кесек туындылар бере алмай жатқандарыңыз сол буыны бекiп, сүйегi қатып қалған дүниетанымдардың кесiрi емес пе?

– Адамға ауыр тиетiн сұрақ. Шығарма белгiлi бiр ортада, белгiлi бiр аяда дүниеге келедi. Ол орта мен аяның шығармаға әсерi тимей қоймайды. Бiрақ оны бiржақты түсiнбейiк. Өйткенi кей адам бойында сол ортаны мойынсұну болса, кей адам бойында сол ортаға қарсылық та болады ғой. Ол да психикалық процесс. Сондықтан белгiлi бiр қоғамда өмiр сүрген адамдардың бәрiнiң дүниетанымы сол қоғам идеологиясымен қалыптасады да, сол деңгейде қалып қояды деу қате. Онда қоғам да, адам да алға жылжымас едi. Бүкiл адамзат таирхында, қай қоғамда да, қай империяны да, – көбiне-көп – сол қоғамда, сол империяда өсiп-өнген адамдар құлатқан.

Тағы бiр мысал. Мұстафа Шоқай, Әлихан Бөкейхан, Ахмет Байтұрсынов, Мiржақып Дулат т.б. орыстың семинарияларында, кадет корпустарында және басқа орындарда оқығандар. Оларды оқытқанда, осылар қазақ халқының көзiн ашсын деп емес, орыстың отарлау саясатының қолшоқпарлары етiп шығару үшiн оқытты. Дүниетанымдары солай қалыптасады деп ойлады. Бiрақ олардың дүниетанымдары басқаша қалыптасты ғой. Өз ұлтының ұлы перзенттерiне айналды.

Кешегi әдебиетiмiздегi көшбасшы классик жазушыларымыздың бәрi дерлiк коммунистер болды. Қалталарында партия билетi жүрдi.

Олардың көбi коммунистiк партия қатарына өздерiнiң әрекет мүмкiндiгiн кеңейту үшiн, сол мүмкiндiктi пайдаланып ұлтына, елiне, жерiне кiшкентай болсын септiгiн тигiзу үшiн өттi. Олардың дүниетанымдары да, көзқарастары да мүлде басқаша қалыптасты. Оған олардың шығармалары куә.

Тағы бiр айта кететiн мәселе көп адам ұлы шығармалар мен ұлы идеялар тек ел бостандық алғанда ғана дүниеге келедi деп ойлайды. Адамзат тарихында, қаталдығы кеңес өкiметiнен кем түспейтiн қоғамдар да болды ғой. Мәселен, ортағасырлық инквизиция. Атып-асты, тiптi өртегенiне қарамастан сол қатiгез қоғамда да ұлы шығармалар мен ұлы идеялар келдi ғой. Оған Римде тiрiдей өртелген философ, ақын Джордано Бруноны, ғұмыр бойы қуғында өткен шығармалары екi ғасырдан кейiн ғана жарық көрген Николай Коперниктi айтсақ та жеткiлiктi. Ал кейде қысымы, қуғын-сүргiнi жоқ мамыражай заманда ұлы шығармалар тумай қалуы мүмкiн. Шығарма деген ширығу мен ашынудан, күйiну-күйзелуден туады. Ал ширығу мен ашынуды қысым тудырады. Асанқайғыша айтсақ «Ой түбiнде жатқан сөз – шер толқытса шығады».

Бүгiнгi заман талабына сай кесек туындылар жоқ болса, онда күте тұрайық. Творчество деген базар емес, керегiңнiң бәрiн төлеп ала қоятын. Ол толғанысты процесс. Егер мықты туындыларды бiз алып келе алмасақ, сендер жазарсыңдар. Қай ұрпақ жазса да, ол – ортақ қазына ғой.

– Қазақ поэзиясын өзге елдердiң поэзиясынан, мысалы американ /Латын Америкасы емес АҚШ/ поэзиясынан ерекшелендiрiп тұрар басты ерекшелiгi, айырмашылықтары неде деп ойлайсыз!

Бiзде дәл қазiргi тұста ұлттық поэзия бар ма? Бар болса өкiлдерi кiм және ұлттық поэзия туралы түсiнiгiңiз?

– Қызық сауал. Бұрын iргелес, жапсарлас елдердiң, немесе қарым-қатынаста болған жұрттың поэзиясымен салыстырулар болатын едi. Ендi мұхиттың арғы жағына бiр-ақ шықтық қой. Бұл да керек шығар... Өзiңдi тану үшiн.

Әрине, мұндай жағдайда өлең жазатын әйтеуiр бiр Джонның творчестволарын емес, әр қайсысы бiр халықтың рухани алтын дiңгегiне, рухани арналы өзегiне айналған ұлы тұлғаларды ғана салыстыру керек шығар. Мәселен, Абай мен Уолт Уитмендi. Екеуi екi дүние, екi әлем.

Уолт Уитмен шын мағынасындағы космостық масштабтағы ақын. Ол бүкiл планетаны, бүкiл адамзатты құшағына сыйғызып сөйлейдi. Өлеңдерiнде өз елiне, өз жерiне деген ұлы мақтаныш, ұлы қанағат бар. береке, ырыс, құт, молшылықты мадақтауы қандай! Тiптi ажалдың өзiн «Ты, милая, ты ласковая смерть» деп қарсы алады. Ажалдың өзiн еркелетедi, ажалдың өзiне ең бiр сүйiктiсiне айтылатын сөздер айтады. Уитмен өз елiнiң өз халқының рухын биiк пафос, мадақпен асқақтатады. Сол дәстүр американ поэзиясында әлi күнге дейiн бар. Солай жалғаса да беретiн шығар. Өйткенi Американың бүкiл табиғаты, идеясы жер жүзiн өзiне тарту, өзiне жүзiн бұрғызу. Онда космополиттiк тенденция басым. Бiз үшiн ол қандай сұмпайы, қандай сорақы болса, олар үшiн ол ұғым сондай жақын, сондай қажет.

Ал Абай ше? Оның бүкiл творчествосы наладан, өкiнiштен, күйiнiш пен ызадан, қайғы мен қасiреттен тұрады. Өз елiмдi, өз жұртымды қатарға қоссам, қараңғылық түнегiнен құтқарсам деген тiлекпен жанталасқан ол қазақ бойына меңдеп кiрiп, еңдеп алған арамдық пен қулықтан, зұлымдық пен зымияндықтан, дарақылық пен даңғойлықтан, жалқаулық пен салғырттықтан, аярлық пен алакөздiктен аршып алу үшiн күрестi. Халық рухы сонда ғана көтерiледi деп ойлады. Яғни, бiз өзiмiздi «төске сап, балғамен соғып» өсiрiп келе жатқан халықпыз. Солай бола бередi де.

Рас, Абайдан бұрынғы семсерлерi жарқылдаған, қалқандары қаңғырлаған жауынгер поэзиямыз да бар. Бiрақ ол да өкiнiш пен күйiнiшке, ыза мен ашуға тұнып тұр ғой.

Ендi ұлттық поэзия туралы сауалға келейiк. Мен кiм қалай ұқса солай ұқсын, мен осы сұраққа жөндi түсiнбеймiн. «Ұлттық поэзия» деген ұғым болғаннан кейiн «Халықтық поэзия» деген ұғым болады ғой. Халық бар жерде ұлт бар, ұлт бар жерде халық бар емес пе?! Ал ендi ат төбелiндей қазақтың бiр жағын халық, екiншi жағын ұлт деп бөлiп жатсақ не болғаны?! Сен өзiң байқаған шығарсың, «ұлттық поэзия» деген тiркес бүкiл сөздiктерде жоқ, соның iшiнде әдеби сөздерде де жоқ. Рас, кезiнде орыс сыншылары кейiннен кеңес өкiметi тұсындағы сыншылар ұлттық әдеби тiл Пушкиннен басталады дегені бар. Оның да өзiндiк себептерi болған. Оған тоқталып сөздi созбай-ақ қояйын. Орыс әдебиетiнде сол тенденция сақталып қалған. Әлi де оларда сол бөлектеушiлiк бар. Ең басты себебi, орыстың шовинистiк көзқарастағы әдебиетшiлерi орыс әдебиетiнде жұмыс iстеп жүрген басқа ұлт өкiлдерiне төзбейдi. Әрине, олардың айтып жүргендерiн де мүлде есептен шығарып тастауға болмайды. Өйткенi орыс тiлiнде жазатын ұлты бөлек ақын-жазушылардың арасында планетарлық, яғни космополиттiк бағыттағылар аз емес. Мiне, бұрынғы және қазiргi орыс әдебиетiндегi жiкшiлдiктiң түп-тамыры осында жатыр.

Құдайға шүкiр, бiзде ондай проблема жоқ қой. Әрине, қазақтардың iшiнде де космополиттiк ағымдағы ақын-жазушылар бар. бiрақ олардың бәрi де орыс тiлiнде жазатындар. Рас, орыс не iстесе, бiз де соны iстеймiз деген рухани бейшара басыбайлықтың салдарынан кезiнде қазақтың әдеби тiлi Абайдан басталады дегендер көп болған, әлi де бар. Сонда, құдай-ау, «күлдiр-күлдiр кiсiнеп», «алп-алп басып» жатқан өткен замандардағы поэзиямыз әдеби тiлге жатпай ма?!Мұндай әбестiктерден арылатын уақыт жеттi.

Бүгiнде өзiм жақсы көретiн, творчестволарын сыйлайтын кейбiр қаламдастарым, қазақ әдебиетiнде ұлттық поэзия жоқ дегенге дейiн барып жүр. Қандай өкiнiштi! Олардың ойынша, ұлттық поэзия деген ұлттық тұрмыстық атрибуттардан, ұлттық дәстүрлерден, ұлттық аңыздар мен әпсаналардан ғана тұруы керек сияқты. Мен бұл пiкiрлердi ешуақытта да, жоққа шығармаймын. Бiрақ поэзия кейiпкерi – адам, яғни ұлттың өкiлi ғой. Яғни, оның кейiпкерi өткен замандағы ит жүгiртiп, құс салып жүрген салт атты қазақ та болуы мүмкiн, бүгiнгi ғылыми техника заманында компьютер жанында тұрған қазақ болуы да мүмкiн. Сонда, ит ертiп, құс салып жүрген салт атты қазақты жазған ұлт ақыны да, компьютер жанында тұрған қазақты жазған ақын ұлт ақыны болмай ма? Логика қайда?

Менiңше, нағыз ұлт ақыны мақсат пен мүддеге қызмет етуi керек! Ұлттық поэзияның одан үлкен мiндетi болмайды. Болады дегендер өтiрiк айтады.

– Кейiнгi кездерi жұрт аузында ұлттық поэзиямен бiрге рух та көп әңгiме болып жүр. Бұл тақырыптың сiздi де ойландырып жүргенi сөзсiз.

– Шынында да, рух кейiнгi кезде жиi-жиi әңгiме бола бастады. Өте жақсы. Бiрақ оны бiз сауаттандырып, кiтабиландырып бара жатқандаймыз. Тағылымдықтан гөрi танымдық басым. Ал рух ешуақытта да кiтаби сауаттандыруды көтермейтiн ұғым. Өйткенi, кiтабилық, түптiң түбiнде схемаға барып соғады. Ал схемадағы рух-рух па? Схемада намыс та, жiгер де, құдiрет те болмайды.

Рух деген елге, жерге, отанға деген ұлы сүйiспеншiлiк, ұлы махаббат. Ата-бабамыз ешқандай университетте бiтiрмей-ақ, ғылыми тұжырымдарды оқымай-ақ елiн, жерiн қорғаған.

Ол – адам бойына ананың ақ сүтiмен, бесiктен, дәстүрден келiп кiретiн құбылыс.

Голсуорсидiң рух табиғатын ашып беретiн «Жеңiлiс» деп аталатын шағын новелласы бар. Новелланың басты кейiпкерi Мэй Белинский деген аяр әйел. Ұлты – немiс. Тағдыр айдауымен Лондонға келген. Ағылшындар мен немiстер арасында соғыс жүрiп жатады. Мэй, негiзiнен, ағылшын солдаттарының көңiлiн аулап, нанын айырып жүредi. Күндердiң күнiнде Мэй бiр ағылшын солдатымен оңаша жатқанда көшеде абыр-сабыр, дүрлiгу, дүбiлiс басталады. Сөйтсе, соғыста ағылшындар немiстердi жеңген екен. Көшедегi абыр-сабыр, дүбiлiс сол қуаныштың әсерi екен. Төсек ләззатын татып жатқан ағылшын солдаты тұрады да, асығыс киiнiп, кетiп бара жатып Мэйге әдеттегiдей ақша ұсынады. Немiстер жеңiлдi деген сөзден тұла бойы дiрiлдеп, ызадан өртенiп, намыстан жарылардай болып тұрған Мэй ұсынған ақшаны алып, қырық бөлек қылып жыртып тастайды да жүрелеп отыра қап, қаптап жүрген ағылшындар естiп қалады деп қорықпастан, Лондонның қақ ортасында немiстердiң асқақ дауыспен айтылатын «Рейн үстiндегi күзет» деген рухты әнiн құйылған көз жасын сiмiрiп отырып бар даусымен шырқай жөнеледi... Бұған ендi түсiнiктеме берiп жату артық.

Рух – құдыреттi тылсым құбылыс... Рух сөз алғанда бәрiнiң бояуы көмескi, бәрiнiң даусы бәсең тартады. Менiң бұл жерде, кезiнде сөздiң бiр ретi келгенде мысалға келтiрген, Махамбеттiң «Жалғыздық» атты өлеңiн тағы да оқығым келiп тұр:

Бұл дүниенiң жүзiнде

Айдан көркем нәрсе жоқ –

Түнде бар да, күндiз жоқ.

Күннен көркем нәрсе жоқ –

Күндiз бар да түнде жоқ.

Мұсылманшылық кiмде жоқ –

Тiл де бар да, дiнде жоқ.

Көштей дәулет кiмде жоқ –

Бiрде бар да, бiрде жоқ.

Азамат ерлер кiмде жоқ –

Ерiскен күнi қолда жоқ.

Заманым менiң тар болды –

Тура әдiлдiк биде жоқ.

Бәрiн айт та, бiрiн айт –

Қаумалаған қарындас

Қазақта бар да менде жоқ.

Амалы құрып тiстенген шарасыздық. Ыза. Кек. Намыс. Ендi сiз осы өлеңнен көзге түсiп тұрған бiр образ, бiр тапқыр теңеу, ең болмағанда тың эпитет көрдiңiз бе? Жоқ. Сенiмi сөнген, көңiлi соқыр адам үшiн бұл өлең тiптi атамзаманнан белгiлi нәрселердi тiзiп /айдың түнде бар, күндiз жоқ екенiн; күннiң күндiз бар, түнде жоқ екенiн т.б./ өзiнiң жалғыз екенiн айтуға құрылған хабарлы сөйлемдер ғана. Бiрақ сiз өлеңдi олай оқи алмайсыз. Iшкi ырғақты рух олай оқуға мүмкiндiк бермейдi. Өлеңдi оқып отырғанда түп тереңнен естiлетiн – айналып соғып, дiрiлдеп тұрып алатын үнге құлақ түрiңiзшi. Ол – өзiмiз айта беретiн әуен де, әуез де емес. Ол – ақын жүрегiнiң қыжылы мен қызуын сiңiрiп алған рух! Сол рух қарапайым ғана сөздерге құдiреттi қуат берiп тұр.

– Әдебиет басындағы бақ та бiр халықтан келесi бiр халыққа, жер шарының бiр жартысынан екiншi жартысына көшiп-қонып жүретiн сияқты. Өткен ғасыр басындағы француз, орыс, соңғы жылдардағы орыс әдебиетi, 60 жылдардағы Латын Америкасы әдебиетi, қазiр жалын күдiрейтiп келе жатқан жапон сөз өнерi. Әдбеиет тарихына қарасақ, әлдебiр елдер үшiн әдебиетi бақ болған осындай кезеңдердi байыптар едi. Сыры неде деп ойлайсыз? Түркi, оның iшiнде қазақ әдебиетiнiң болашағына көзқарасыңыз?

– Әдебиет тып-тыныш, мымыражай жерде өспейдi. Қай жерде саяси сiлкiнiстер, қай жерде әлеуметтiк қайшылықтар бой көтерiп, қоғам өмiрi аласапыран қақтығыстарға түсiп, адам тағдыры таразы басында тұрған кезеңдерде әдебиет те бар даусымен сөйлей бастайды. Франциядағы буржуазиялық төңкерiстерден кейiнгi сан алуан саяси-әлеуметтiк сапырылыстар, сөз жоқ, ұлы-ұлы тұлғаларды– Стендаль, Бальзак, Гюголдарды дүниеге келтiрдi.

Осындай сапырылыстар мен сiлкiнiстер, жаңарулар мен жаңғырулар Ресейде де болғаны, соның арқасында әлемдiк әдебиеттi байытқан ұлы шығармалардың, ұлы тұлғалардың келгенi белгiлi.

Сондықтан белгiлi бiр елдiң әдебиетiне бақ өзiнен өзi келiп қона қоймайды. Оның арғы астарында оны тудыратын ұлы дүмпулер жатады.

Зерттеушi әдебиетшiлердiң айтуынша, Латын Америкасындағы әдебиеттiң дамуына латынамерика елдерiнiң халықаралық саясаты объектiден субъектiге айналуында жатыр деп бiледi. Латын Америкасы дүниежүзiлiк сахнаға қалай көтерiлдi, оның әдебиетi де дүниенi өзiне жалт қаратты Мүлде тосын әлем әкелдi. Бұрын Еуропа жазушысы үшiн мифологияға жазу қандай архаика болып саналса, ал латын америка жазушысы мифология қазiргi заман санасы позициясынан қарай бастады. Қарап қана қойған жоқ сол мифология арқылы бүгiнгi күннiң ең өзектi проблемаларына жауап iздестiрдi.

Ал жапон әдебиетiнiң өрлеуi, сөз жоқ, ғылыми-техникалық төңкерiстiң өркендеуiне тiкелей байланысты. Қандай бiр төңкерiс те өз проблемаларымен дүниеге келедi.

Ал проблемалардан әдебиет сырт қала алмайды.

Қазақ әдебиетi бұрын кеңес әдебиетi дейтiннiң iшiне кiрiп, үй iшiндегi үй сияқты болып келдi. Ендi басқа жұрттар, елiмiз сияқты, бiздiң әдебиетiмiздi де жеке атай бастады. Елiмiзде болып жатқан ұлы қарекеттер мен қозғалыстар, талас-тартыстар мен пiкiр қайшылықтары, сөз жоқ, ақын мен жазушының жанын тебiрентпеуi, жүрегiн толқытпауы мүмкiн емес. Мұндай ғаламат өзгерiстер жаңа iзденiстерге, тосын сөздерге апармай қоймайды. Егер оны бiздiң ұрпақ жасай алмаса, оны сендер жасайсыңдар.

– Әңгiме әдебиет болашағы туралы болғанда, жастар мәселесiне соқпай кету мүмкiн емес. Ақын ретiнде, басқарманың екiншi хатшысы ретiнде, бүгiнгi жастар жасап жатқан әдебиетке көзқарасыңыз? Жалпы, мынау болашағымыз деп көрсетуге болатын жас сөз өнер шеберлерi бар ма?

– Өзiң бiлесiң, жастар творчествосына күдiкпен де, үмiтпен де қарайтындар жастарды бiлмейтiндер. Соңымыздан толқын-толқын қуатты ұрпақ келедi. Мен бұл жерде бiздiң өкшемiздi басып келе жатқан танымал болып қалған ұрпақтарды да, содан кейiнгi ұрпақты, яғни сенiң тұстастарыңды да айтып отырмын.

Жақында Тұрсынжан Шапаев, сен және мен студенттер мүшайрасына қазылық жасадық қой. Сонда-ақ көзiмiз жеткен жоқ па, дүниетанымы кең, қуаты мол, көркемдiк құралдары жеткiлiктi рухты ақындар өсiп келедi. Сендердiң тұстастарыңнан мен Маралтай Ыбыраевты, өзiңдi, Роза Қараеваны, Бауыржан Алдияровты, Бауыржан Омаровты, Батырболатты, Амантай Шәрiповты, Саят Қамшыгерұлын айтар едiм.

– Ақын сөзi көне санскрит тiлiнде кави, яғни пайғамбар, көрiпкел деген ұғымдарды бiлдiретiнi де бар. Ғасыр бойында немiс еврейi Освальд Шпенглер «Еуропа ымырты» кiтабын жазды. Ол кiсi сол кiтабында ақын мәртебесiнен гөрi жай есепшiнiң техника маманының дәрежесiн жоғары қойып, «болашақ осылардiкi» деп едi. Жандүниесi романтик ақындарға күлгендей болған. Және бұл пiкiрiн өркениеттiң аяу бiлмес қанды шенгелiмен түсiндiрiп едi. Шынында да бүгiн Батыс Еуропада сөз өнерi қадiрленбейдi. Тiптi кеше ғана Асекеңнiң /Сүлейменов/ «ондағылардың бәрi бiр қалыптан шыққандай, мiнездерi де ұқсас. Мiнез жоқ жерде әдебиет қайдан болады» деп күлгенi есiмiзде. Бұл не? Өркениет тудырған парадокс пе? Уақытша кедергi ме? Жоқ әлде өркениет өктемдiгiн мойындаған үлкен мәдениет өз тағынан түстi деп түсiнгенiмiз дұрыс па? Қазақ әдебиетi Батыс әдебиетiнiң құмар-құпиясына ақындық қиялмен көрiпкелдiк жасап көрсеңiз.

– Бұл мәселе бәрiмiздi ойландырып, бәрiмiздiң түн ұйқымызды төрт бөлiп жүрген мәселе. Бұл мәселеге пайғамбарлық жасаудың да, ақындық қиялмен көрiпкелдiк жасаудың да қажетi жоқ. Сөз өнерi қадiрленбейтiн Батыс Еуропаның кебiн киемiз бе деген күдiк көңiлiмiзге қазiрдiң өзiнде кiре бастады. Кiтап оқу күрт азайды. Оны тарату, сату жүйелерi мүлде жойылды, немесе жойылу қарсаңында. Кiтап бұрынғыдай шықпайды. Ал шыққандарын ақын-жазушылардың өздерi құшақтап қалды. Қайда өткiзерiн бiлмейдi. Оқырман сырт айналып барады.

Оның есесiне, күмәндi бұқаралық ақпарат құралдары мен коммерциялық каналдардан құйылып жатқан сұрғылт запыранды толқын адам санасын улау үстiне улауда. Қазiр жұрттың санасы сандырақ күй кешiп, есi есеңгiрей бастады.

Егер бұл уақытша кедергi болса, оған да шүкiр дер едiк. Олай да дей алмай тұрмын. Шошимын. Қорқамын. Бiрақ бiзде де сөз өнерiнiң қадiрi кеттi, осымен оның болашағы бiттi, ертеңi қараң деуге аузым бармайды. Көрiпкелдiк жасай алмағаныма кешiрiм өтiнем.

– Батыс дегенде көзге алып қалалар, мұражайлар мен iрi кино өндiрiстерi елестейтiн болып алды. Одан қалса поп музыкасы бар. Шығыс дегенде баяғы сол мұнара, мешiт, ел кезген дәруiш түсiнiгiнен шыға алмай келе жатқан сыңайлымыз. Ал қазақ дегенде осы екi түсiнiкте әлем оқырманында ол туралы толыққанды ұғымға қалыптастыра алмайтын секiлдi. Бәлкiм, бiзге өркениет пен мәдениеттiң өзара бiрiгуiнiң жалпы Батыс пен оған Шығыстан бөлектеу нұсқасын жасау керек шығар. Осындай нұсқа қалыптастыру керек десеңiз, оның алғышарттары және мiндетi, бәлкiм, адамзат алдындағы парызы қандай болмақ деп ойлаймыз?

– Бiзде Батысқа да, Шығысқа да кiрiкпейтiн барынша еркiн, барынша тарпаң, қайсар мiнезге ие көшпелiлер мәдениетi болды. Кезiнде оны – үзiп-жұлқып болмаса – әлем таныған жоқ. Өзiмiз танытуға мүмкiндiгiмiз болмады. Қолымызға қағаз бен қалам алған кезде кеңес өкiметi ол мәдениеттi өшiрiп тастамақ болды. Ұзақ уақыт бойы солай еттi де!

Көшпелi мәдениеттен кейiн, Сахараға ұлы Абай шықты да төл мәдениетiн бойына сiңiре отырып, Батыс пен Шығыстың ең үздiк үлгiлерiмен байытылған жаңа мәдениеттi дүниеге келтiрдi. Бiз қазiр сол үрдiспен жұмыс iстеп келемiз. Сонымен бiрге бiз өткенiмiздің терең қабаттарына сүңгiп, сонау Орхон-Енисей жазуларына дейiн сүңгiп, керегемiздi ала бастадық. Яғни әдебиетiмiз ертең-бүгiн болмаса да, түптiң түбiнде, бұрынғы қадау-қадау дәстүрлi үрдiстерiнен бас тартпай-ақ, тың өрiстерге шығып, жаңаша байып, жаңаша толығып, қуаттанатынына кәмiл сенем.

Ал оның алғышарты да, адамзат алдындағы парызы да – адамға қызмет ету, имандылық қасиеттердi адам бойына егу, ұлтты рухани қуаттандыру боп қала бермек. Басқаша болса, ол жаңалықтардың да, ол тың өрiстердiң де құны көк тиын.

«МЕН СӨЗДЕН ҚОРҚАМ»

(«Қазақ әдебиетi» газетiнiң қызметкерi, сыншы

Әмiрхан МЕҢДЕКЕМЕН сұхбат)

– Өткен жылы қазақ халқының тарихында мәңгi қалатын ұлы оқиға болды. Астана Ақмолаға көштi. Осы оқиғаның айналасында әр түрлi әңгiмелер айтылды. Айтылып та жүр. Соның бiрi: Ақмолаға таза әкiмшiлiк көштi, ал мәдениеттiң рухани тiрегi болып саналатын iргелi мәдениет, әдебиет, өнер ошақтары Алматыда қалып қойды, деген сөздер. Осыған Сiздiң көзқарасыңыз?

Шынында да астананың Ақмолаға көшуiне байланысты күпiлдеген де, гуiлдеген де көп сөздер болғаны рас. Әсiресе, көп айтылғаны: экономиканың осындай тұралап тұрған кезiнде, әлеуметтiк жағдайдың қиын кезеңiнде астананың көшуi асығыс емес пе деген сөздер. Бiрақ, бiзге асықпауға бола ма? Бiз қазiр шапшаң, шұғыл шешiмдер заманында өмiр сүрiп жатырмыз. Оны ешкiм де жоққа шығара алмайды. Олай болса, бiзге асығыс қимыл-қарекеттер аса қажет. Кешiгiп, кешеңдеп қалмасымыз үшiн қажет. Бұл көштiң, бәрiмiз жақсы бiлемiз, ұлы стратегиялық мәнi бар. Сондықтан әлдекiмдердiң кекесiн күлкiсiне де, күлкiлi сөзiне де мән бермеген абзал. Не болғанда да бұл көш – ұлы көш, ұлы оқиға. Ал, Ақмолаға таза әкiмшiлiк көштi, мемлекеттiң рухани тiрегi болып саналатын iргелi мәдениет, әдебиет, өнер ошақтары Алматыда қалып қойды деген сөздер негiзсiз емес. Рас. Егер, осы қазiргi принцип сақталып қалар болса, қаншама сұлу ғимараттар, қаншама әсем сарайлар салынғанымен Ақмола рухани өте жүдеу, мәдени өте жадау болып шығады. Бiреулер, «ел iшi – өнер кенiшi» деп, ол жерде де ән айтатын, сурет салатын, кiтап жазатын адамдар бар десе, онда олардың келте ойлағаны. Олай ойлау – шын мәдениет пен әдебиеттi жәбiрлеу. Профессионалдық деңгейдегi өнердiң құнын арзандату. Сондықтан Ақмола биiк профессионалдық деңгейдегi мәдениет, әдебиет, өнер қайраткерлерiмен, бiрден болмаса да, бiртiндеп толығу керек деп бiлем. Бұл – мемлекеттiк мәселе. Бiр сөзбен айтқанда, Ақмолада қуатты рухани институттардың орнығуы, оның қуатты рухани орталыққа айналуы қажет-ақ.

– Осыған байланысты туындайтын тағы бiр сұрақ. Көп адам, тек әлгiндей мәдениет, әдеби, өнер орындары ғана емес, өкiметке оппозициялық күштер де, түрлi партиялар мен қозғалыстар да Алматыда қалып қойды. Бұрын да Қазақстанда оппозиция әлсiз едi, ендi одан да әлсiрей түсетiн болды деген пiкiрлер айтады. Бұл пiкiрлерге не дер едiңiз?

– Алдымен, Қазақстанда оппозиция әлсiз деген пiкiр туралы. Осы сөз тым көп айтылады. Мен Қазақстанда оппозиция әлсiз деген пiкiрдi мүлде түсiнбеймiн, сонан кейiн мүлде қабылдамаймын. Өйткенi, мен өз басым, Қазақстанның оппозициялық күшi аса күрделi деп бiлем. Қазақстандағыдай оппозициялық күшi бар дүние жүзiнде бiр де бiр мемлекет жоқ, егер бар болса бiрен-саран ғана. Тағы да Қазақстандағы оппозицияның күрделi болатыны – ол оппозиция өкiметке емес, негiзiнен, мемлекетке оппозиция ғой. Олай дейтiнiмiз, бiздiң тәуелсiздiгiмiздi iштей мойындағысы келмейтiн, мемлекеттiк тiлiмiздi ашықтан ашық қабылдамайтын жүз мыңдаған, тiптi миллиондаған адамдар бар емес пе? Қане, кiм оны жоққа шығара алар екен? Тiптi, өкiметке ғана оппозициямын деп жүргендердiң сөздерiн зер салып, құлақ қойып тыңдасаңыздар, олар көбiне-көп, сол тәуелсiздiгiмiздi iштей мойындай қоймайтындардың, мемлекеттiк тiлiңдi қабылдамайтындардың сойылын соғып, қамшысын үйiрiп жүргендерiне көзiңiз жетедi. Олардың iшiнде аса қадiрлi қазақ азаматтары да бар...

Өркениеттi басқа мемлекеттердегi оппозициялардың қай-қайсысы да өкiметке ғана оппозиция. Өз мемлекетiне оппозиция емес. Бiздегi оппозицияның аса күрделi, қиын болатын содан.

Сондықтан Қазақстанда оппозициялық күш әлсiз деген сөз – әншейiн көз байлау үшiн айтылған сөз. Ол сөздiң арғы мақсаты – Қазақстандағы жағдайды ушықтыра беру, орнықтылықты, тұрақтылықты болдырмау. Қазiргi экономикалық, әлеуметтiк қиын жағдайда ол пiкiрдiң жиi айтылуы да содан болса керек.

Ендi астананың Ақмолаға көшуiне байланысты оппозициялық күштер де, түрлi партиялар мен қозғалыстар да Алматыда қалып қояды, яғни олардың өздерiн азат еттi деген сөз де – бос сөз. Егер бiздiң жоғарыда айтқан пiкiрiмiздi ескерер болсаңыз, мемлекеттiк басшы аппаратты да, өкiмет те оппозицияның ең күрделi, ең қиын қалың ортасына барды. Тағы да олар қазақ халқының болашығы үшiн сол аса күрделi қиындықты бiле тұра барды деп бiлем. Әр нәрсенi өз атымен атаған жөн. Бұл – Президентiмiздiң жеке ерлiгi.

Сондықтан бiз Қазақстандағы оппозициялық күш әлсiз екен, оны қалай күшейту керек деп емес, қайта оны қалай әлсiретуге болады деп бас қатыруымыз керек шығар. Әрине, күшпен емес, саяси әдiс-тәсiлмен, бiлiм-iлiммен, төзiм-сабырмен...

– Бұл сөздерiңiзге қарағанда бiздiң өмiрiмiзге кiре бастаған демократияға да өз көзқарасыңыз бар сияқты ғой...

– Мен жалпы демократияға қарсы емеспiн. Бiрақ, менi кiм қалай түсiнсе, олай түсiнсiн, демократияның барлық принциптерiнiң Қазақстанға түгел бiрден кiргiзiлуiне қарсымын. Егер Қазақстанға демократияның барлық принциптерi кiрер болса, онда ол тұншығып, қақалып қалады. Оған бiздiң елiмiздiң iргетасы төтеп бере алмайды. Сондықтан көп-көп мәселе, ең алдымен, заңның қатал қадағалауында, мемлекеттiң жiтi бақылауында болу керек. Мәселен, сөз бостандығын қолдай тұра, мемлекеттiң абыройына кiр келтiретiн, ұлттың жанын жәбiрлейтiн бейпiлдiкке қатаң тыйым салынғанын қалаймын. Өйткенi, бейпiлдiктен, көп бәле туып жатыр. Сондай-ақ бiреулер демократия принципiн алға тартып, жергiлiктi облыс әкiмдерi Жарлықпен тағайындалмау керек, сайлану керек деп жүр. Мен бұған мүлде қарсымын. Тоқсан проценттен астамы бiр ұлтты құрайтын Ресейдегi губернаторлар сайлауы қаншама саяси сапырылыстар мен әлеуметтiк тартыстар тудырып жатқанын көрiп отырған жоқсыз ба? Демократия дегеннiң жөнi осы екен деп, оны бiзде қолданып көрiңiзшi. Онда, бiрлiгiңнiң бөлiнiп, ынтымағыңның ыдырап жүре беретiнiне мен кепiл. Сонан кейiн тәуелсiздiгiңiз тәлкекке ұшырайды. Мемлекеттiң iргесi шайқалады. Сондықтан, мен өз басым, қаншама ғасырлар бойы ендi ғана қолымыз жеткен тәуелсiздiгiмiзге нұқсан келтiрiп, мемлекетiмiздiң iрге тасын шайқалтатын не нәрсенi де, соның iшiнде ұлы мәртебелi демократияны да, ондай тұста қабылдай алмаймын. Өйткенi, маған қандай бiр демократияңыздан да тәуелсiз қазақ мемлекетi қымбат.

Оның үстiне, толыққанды демократия болу үшiн, ұлттық сана әбден кемелiне келiп қалыптасу керек. Сонда ғана демократия қауiпсiз. Ал бiзде ұлттық сана қалыптасқан деп айта аламыз ба? Айта алмаймыз ғой. Ұлттық санамыз балаң ғой. Бiзде көп адамдар партиялық мүдденi ұлттық мүддеден әлдеқайда артық қояды. Бұл да бiз үшiн қатерлi. Өркениеттi елдерде алдымен ұлттық мүдде тұрады. Сондықтан ұлттық санамыз балаң қалпында тұрғанда демократияға қарай жүгiру, азулының аузына жем болам деп жүгiргенмен бiрдей.

Тағы бiр түсiнiп алар мәселе, бiз демократияға емес, демократия бiзге, яғни тәуелсiздiгiмiзге, мемлекетiмiздiң нығюына қызмет ету керек қой. Ал бiз болсақ, демократияның көңiлiн қалай табамыз деп әлекке түсемiз. Қателiктiң бәрi осыдан туындауда.

Не болғанда да, оған бiздiң демографиялық тепе-теңдiгiмiз де, ұлттық санамыз да, тiптi мәдениетiмiз де дайын емес.

– Ендi әңгiмемiздi әдебиет мәселелерiне қарай бұрсақ. Кезiнде әдебиеттегi алпысыншы жылдар туралы Сiздiң ойыңызды және ол жылдарға берген бағаңызды жақсы бiлемiз. Сiз ол кезеңдi – алтын кезең деп атағансыз. Сiздiң ол ойыңызды мүлде қарама-қайшы келетiн пiкiрлер бар екенiн өзiңiз жақсы бiлесiз. Бiр пiкiрдi бiр пiкiр жоққа шығарып, бiр пiкiрдi бiр пiкiр мойындатып жатқан заман ғой. Сол пiкiрлер Сiздiң ойыңызға өзгерiстер енгiзген жоқ па?

– Жоқ. Мұхтар Әуеұзовтен басталып кеңес өкiметi құлаған тұсқа дейiн жалғасатын әдеби кезеңдi, алтын кезең деп атағам, солай атай берем. Тағы да бұлай ойлайтын жалғыз мен емес. Бiреулер сол алпысыншы жылдарда дүниеге келген аса тегеурiндi ұрпақты «әкесi соғыста өлген жетiм ұрпақ» деп кемсiтсiн, «күшiгiнен таланған ит оңбас» деп қорласын, мейлi, алпысыншы жылдардың аты – Алпысыншы жылдар! Сол жылдары әдебиетке келген ұрпақты кемсiтiп қорлап сөйлеген азамат, келесi сөзiнде басқаша құбылмай, әңгiме арнасын мүлде басқа жаққа бұрмай, түлкi бұлаңға салмай одан да сол ұрпақтың алдында кешiрiм сұрау керек едi. Өйткенi, өзiн-өзi сыйлайтын, өзiнiң кеудесiн ешкiмге бастырмайтын ол ұрпақ әлгiндей қорлық сөздi ешуақта ұмытпайды. Тек кешiрiм сұрау ғана ұмыттыруы мүмкiн. Әңгiме менде емес, маған не айтса соны айтсын. Әңгiме – тұтас бiр ұрпақта, сол ұрпақ бiтiрген, халқымыздың игiлiгiне айналған рухани қазынада.

Егер бiз бүгiнде әдеби терминге айналып бара жатқан алпысыншы жылдар деген ұғымға кеңiрек қарайтын болсақ, онда ол ұғым өзiнiң мағынасына алпысыншы жылдары әдебиетке келген ұрпақ шығармаларын ғана емес, сол алпысыншы жылдары ұлттық мақтанышымызға айналған алдыңғы ұрпақтың сүбелi-сүбелi шығармаларын да қосып алады. Сол жылдары жұртшылық қолына тиген, елдi елең еткiзiп қана қоймай, ұлттың рухына айналып кеткен Хамза Есенжановтың «Ақ жайығы», Зейiн Шашкиннiң романдары, Iлияс Есенберлиннiң «Қаһары», Тахауи Ахтановтың «Бораны», Әбдiжәмiл Нұрпейiсовтың «Қан мен терi», Тәкен Әлiмқұловтың «Ақбоз аты», Сафуан Шаймерденовтың «Мәжнүн талы», Сәуiрбек Бақбергеновтың повестерi, Бердiбек Соқпақбаевтың «Өлгендер қайтып келмейдi», Садықбек Адамбековтың «Атылған қыз туралы аңыз», Жұбан Молдағалиев, Сырбай Мәуленов, Қуандық Шаңғытбаев, Ғафу Қайырбеков, Тоқаш Бердияров, Iзтай Мәмбетов, Мұзафар Әлiмбаевтардың тамаша жыр-дастандары, Зейнолла Қабдолов, Серiк Қирабаев, Рахманқұл Бердiбаев, Тұрсынбек Кәкiшев, Нығмет Ғабдуллиндердiң т.б. зерттеу, танымдық-тағылымдық еңбектерi қазақ халқымен бiрге жасай беретiндерi сөзсiз. Сондықтан алпысыншы жылдар туралы абайлап сөйлеген жөн... Егер алпысыншы жылдар туралы сөйлесек, сол алпысыншы жылдар жөндеп зерттелмей жатыр деп сөйлейiк. Өйткенi, Алпысыншы жылдар бiздi үздiксiз рухтандырып, қуаттандырып тұратын, қанаттандырып ұшыратын Алып Алтын рухани қазынамыз. Сондықтан әлгiндей түкке арзымайтын, қауқары жоқ әлжуаз пiкiрлер бұрынғы ойыма өзгерiстер енгiзбек түгiлi, титтей көлеңке де түсiре алмайды. Өйткенi ол пiкiрлер – тұлғасы жоқ елес пiкiрлер.

– Кейiнгi кезде әдебиеттегi ұлттық рух, ұлттық дәстүр және дәстүр жалғастығы туралы әр түрлi ойлар айтылып жүр. Осы ұғымдар туралы пiкiрiңiз?

– Шынында да кейiнгi кезде әсiресе, әдебиеттегi ұлттық рух туралы аз айтылып жүрген жоқ. Олардың бiреулерi тым атүстi жадағай, екiншi бiреулерi тым кiтаби. Тiптi кейбiреулерi ұлттық рухани болмысты тұрмыстық заттардан iздеп, Рух атты ұлы ұғымды соншалықты қарабайландырып, тортөбелендiрiп жiбередi.

Сондай-ақ, ол пiкiрлердi айтқандардың көбi, ең басты мәселеге әдебиеттегi ұлттық рухтың ең басты мiндетi не деген сұраққа жауап бере алмай ма деп қорқам.

Бiздiң ойымызша, ұлттық рухтың ең басты қасиетi – өз ұлтына деген ұлы сүйiспеншiлiк. Ақын мен жазушы жан жүрегiнiң жылуы арқылы шығарманың тұла бойына сiңген өз ұлтына деген ол сүйiспеншiлiк оқырман қауымның да сүйiспеншiлiгiн, ыстық ықыласын, махаббатын тудырары сөзсiз. Сол ғана ұлттық рух бола алмақ.

Ұлтына деген сүйiспеншiлiк тудыра алмаған жерде – ұлттық рух та жоқ.

Жалпы рух қолмен ұстап бiлетiн атрибуттардың жиынтығы емес, ол – жан мен жүрек құбылысы.

Ақын мен жазушы ұлтына деген сүйiспеншiлiктiң отты ұшқынын өткен күннен де, бүгiннен де тұтатып ала алады. Ол – тылсым құбылыс. Яғни, оны айтыстың тақырыбына айналдыру – бос әлек.

Бұл жерде сүйiспеншiлiк деген сөздi бiржақты түсiнiп қалуға болмайды. Өз ұлтының бойындағы жағымсыз қасиеттердi қан жылап, қайғыдан у iшiп отырып көрсеткен Абайды өз ұлтыньсүймейдi дей аласың ба? Сүйгенде қандай! Қазақта Абайдан өткен рухты тұлға жоқ. Өйткенi – Абай рухы қазақ ұлтының қайғы-қасiретiнiң көз жасына шомылған рух. Ал ұлттың көз жасы сiңген рухтан өткен рух бола ма?

Ұлттық дәстүр туралы кезiнде көп сөз болды. Ол да ұлттық рухпен үндес. Мен тек дәстүр жалғастығы туралы кезiнде айтқан бiр ойымды қайталап кеткiм келiп тұр. Дәстүр жалғасы, яғни оның мұрагерi – өз ұлтының рухани байлығы мен әлем әдебиетiнiң үздiк үлгiлерiн бойына жинақтап, оларды өзiнше игерiп, өзiнше қорытқан, өз уақытының үнi бола бiлген, өз заманының әлеуметтiк мәнiн ашып көрсете аларлық қуатқа ие, немере Жаңалық! Абай, Мағжан, Iлияс т.б. классиктердiң шығармалары маған осындай қорытынды жасатты.

– Бүгiнгi таңда қолына қалам алып шығарма жазған адамды қатты қинайтын түйiндi мәселелер – кiтап шығару және оны тарату болса керек...

– Дәл айтасыз. Қазiр ақын-жазушыларды қатты қинайтын мәселелер – осы мәселелер. Әрине, кiтап шығару мәселесi мүлде тоқтап қалды десек, онда бетiмiз шылп етпей өтiрiк айтқан болып шығар ек. Кiтап құдайға шүкiр, шығып жатыр. Менiң ойымша, баспасөз министрлiгi бұл жұмысты белгiлi дәрежеде жүйеге түсiрiп келедi деуге болады. Әрине, ойдағының бәрiн олар да қамти алмай жатқан болу керек. Өйткенi, барлық жердегiдей, ол жерде де қаржы тапшылығы қол байлау болып тұр. Бiз ол министрлiкпен қоян-қолтық жұмыс iстеуге кiрiстiк. Олар бiздi өздерiнiң жылдық жоспарларымен таныстырып, ұсыныс-пiкiрлерiмiздi тыңдап отырады. Сондықтан да дәл қазiр ол министрлiкке тағар кiнәмiз жоқ. Әрине, жаңа айттым ғой, қаржы тапшылығынан бәрiн қамту мүмкiн болмай жатыр. Өйткенi, бес-алты жылдан берi кiтаптарын шығара алмай жүрген жазушылар аз емес.

Әрине бұл жерде айтылар проблемалар жетерлiк. Әдебиетке алты айқайласа атасы қосылмайтын сұрқай шығармалар толқыны толастар емес. Оларды қалталы азаматтар ақшаның күшiмен шығаруда. Аш құрсақ отырған баспалар да ондай ақшалы азаматтардан бас тарта алмайды. Осыдан барып сүреңсiз дүниелердiң әдебиеттi былғап жатқаны рас.

Кiтап тарату мәселесi – тұралап жатып қалған проблема. Капитализмге келдiк, ендi өз тауарыңды өзiң сат дейтiн болды. Капитализмнiң барлық принциптерiн көздi жұмып жiберiп қабылдай берудi, мен өз басым түсiнбеймiн. Жеке мемлекет болғаннан кейiн, оның өз мүддесi, өз ерекшелiгi, өз қасиетi, өз мiнезi болмай ма? Мен не болғанда да мына суықта көше-көшенiң бұрышында, аяқтарын аяқтарына соғып, айқайлап кiтаптарын сатып жүрген Шерхан Мұртаза мен Мұхтар Мағауаиндi, Қадыр Мырза Әлi мен Тұманбай Молдағалиевтi көз алдыма елестете алмаймын. Басқалар да елестете алмас. Олай болса кiтап тарату iсiне мың жерден капитализм келсе де мемлекеттiк қамқорлық керек. Мемлекеттiк қамқорлықсыз бұл тығырықтан шығу қиын.

– «На атеистическом фундаменте не была построена еще не одна культура!» Бұл – Достоевскийдiң сөзi. Демек шын әдебиет, шын мәдениет Аллаға ғана мойынсұнып, Ақиқатқа жүгiрген ортада ғана адамға құлшылық ету жойылып, Құдайға құлшылық ету жөнге қойылғанда ғана жасалады. Ал бiздер болсақ дiнсiз өстiк. Дiнсiз өсiп келемiз. Дiнсiз әдебиет жасадық. Дiнсiз әдебиет жасау үстiндемiз. Осы жөнiнде не айтар едiңiз?

– Сен өте үлкен сұрақ қойып отырсың. Бұл сұрақ – бұрын көп қойылмаған сұрақ. Ә, дегенде кiмдi болсын абыржытып қоятын сұрақ. Өйткенi бiз атеистiк қоғамда өстiк. Отызыншы жылдардағы «ұр да жық» кезеңiнде, тiптi, мешiттер дiнге қызмет еткен орындар қиратылды. Дiни адамдар қуғын-сүргiнге түстi, айдалып, атылды...

Дегенмен, бағамдап қарайықшы, «ұр да жық» кезеңнен берi қарай жылжыған сайын жұрт ашық болмаса да дiнге бет бұра бастағанын, жаппай болмаса да, бес уақ намазы мен құран-сауабына қайтқанын жоққа шығармайық. Жасырын болса да балалар, мұсылманшылықтың бiрiншi белгiсi сүндетке отырғызылып жатты. Сенi мен бiз бет сипап өстiк. Сонымен бiрге, тағы да сол Алпысыншы жылдардан берi қарай бұрын дiнге қызмет еткен белгiлi-белгiлi орындардың бәрi тарихи-ескерткiштер ретiнде мемлекеттiк қамқорлыққа алына бастады. Сол жылдары мүлде тас қапаста, қамауда жатқан тарихи дастандарымыз азаттық алды. Сол жылдары құдайдай табынған – жеке адамға табыну жойылды. Яғни сол кезеңде аға буын да, кейiнгi ұрпақ та халықтық рухты бойына шұғыл сiңiрiп алды. Ал халықтық рухты құрайтын элементтердiң iшiнде, сөз жоқ, дiни әпсаналар, дiни аңыз-әңгiмелер барлығын ешкiм жоққа шығара алмас. Оның үстiне бiз Абайдың «алланың өзi де рас, сөзi де рас» сөзiн көңiлiмiзге түйiп өскен ұрпақпыз. Сондықтан идеология қанша дiнсiз болса да, әлгiндей ортада өскен ұрпақ мүлде басқа тәрбиеде болғанын, дiнсiздiктi iштей қабылдамағанын ұмытпаған жөн. Содан болса керек, бiздегi үлкен белгiлi жазушылардың бiр де бiреуiнiң шығармаларынан дiнге қарсы бiр де бiр сөз таба алмайсыз. Қайта ол шығармаларды кейде алыстан орағытып, кейде астар-ишарамен бiлдiретiн қасиеттi орындарға яғни дiнге деген iштей ықылас, жақсы пейiл жатпаушы ма едi? Әрине, дiни дүмшелiктi келеке ететiн образдар аз емес. Ал дүмшелiкке қай уақытта да қарсы күресу керек. Әсiресе, осы кезде. Ол ендi басқа әңгiменiң жосығы...

Не болғанда да мен қазақ әдебиетiн дiнсiз әдебиет, яғни имансыз әдебиет дей алмаймын. Өйткенi бұл әдебиет – адам бойына имандылық қасиеттердi орнықтыруға талмай қызмет етiп келе жатқан әдебиет. Оның үстiне қанша ұлы болса да Достоевскийдiң көзқарасы – бiр адамның ғана көзқарасы. Оны да естен шығармаған жөн.

– Тағы бiр томпақтау сұрақ. Марқұм Асқар Сүлейменовтiң мынадай сөзi бар: «Ғабит Мүсiреповтiң о жақ бұ жағынан табылатын жазушылар бiзде бесеу-алтау ғана». Қазақстан Жазушылар одағының мүшелерi 600-ден асатыны белгiлi. Ал шын жазушыларымыздың саны қанша деп ойлайсыз? Жалпы, осы мәселенi нендей өлшемдермен анықтаймыз, айқындаймыз? Санмен бе, сапамен бе, жоқ әлде...

— Жарықтық Ас-ағаң, не нәрсенi де өңменiнен өткiзiп, сүйегiңе жеткiзiп айтатын кiсi едi ғой. Бұл сөзiнде де сол мiнез көрiнiп тұр. «Ғабит Мүсiреповтiң о жақ бұ жағы» деген өлшем – классиктер ғана жүретiн деңгей ғой. Ал тұтас әдебиеттi тек классиктер жасамайтыны белгiлi. Жақсы ақын-жазушылар құдайға шүкiр, бар. Бiрақ, Ас-ағаңның айтып отырғаны негiзсiз дей алмаймын. 600-ден астам жазушының бәрi – жазушы емес, әрине. Соның тең жартысы жазушы болса да тақиямызға тарлық етпес едi... Нансаңыз ол мүшелердiң iшiнде ғұмыры аты есiтлмеген, ешкiм танымайтын, кезiнде көңiл жықпастықпен бе, тамыр-таныстықпен бе, әйтеуiр өтiп кеткен адамдар жүр. Қарап отырып күйiнесiз. Ал аттестация жасап, оларды сұрыптап, iрiктейiн десең, ол белгiсiз адамдарға кепiлдеме бергендердiң негiзi, белгiлi-белгiлi қаламгерлер. Яғни, ол сұрыптауымыз бiтпейтiн дау, өнбейтiн iске айналатынын бiлiп отырмыз. Сондықтан бiз осы жұмысқа келген бойда, былтырғы жылға мүшелiкке ешкiмдi қабылдамау жөнiнде маратория жариялап, сол сөзiмiзден шықтық. Жақында әдеби жанрлар кеңестерiнiң басшыларымен бас қосуда мен мынадай ұсыныс айттым: Белгiлi бiр атаулы күн қарсаңында жылына бiр-ақ рет мүшелiкке қабылдауды әбден елеп-екшеп отырып бес адамнан асырмау керек. Кеңестер басшылары бұл ұсынысты мақұлдады. Ендi ол ұсынысты мен секретариаттың алдына қоймақпын. Сөйтiп мүшелiкке қабылдауды барынша шектеп, оны белгiлi бiр күнi оқиға етiп өткiзбекпiз. Бұл жерде мен белгiлi ақын-жазушыларға мүшелiкке кепiлдеме беруге тым жомарт бола бермеңiздер деп айтқым келедi. Сондықтан бiз сапа үшiн күреске шықтық дей аламын.

– Итiң ұры десе намыстанатын, намыс қылатын халықпыз ғой. Сiз өз басыңыз ненi намыс көресiз? Неге намысыңыз келедi?

– Дарақылыққа және ынжықтыққа намысым келедi.

– Сiз қазiр неден қорқасыз?

Сөзден қорқам. Сөзден кеше де қорыққам, бүгiн де қорқам. Әрине, өзiмнiң атым айтылған сөзден емес, елдi аралап жүрген iрiткi тудыратын зымиян сөздерден. Сөз деген бүгiнгi таңда аса қауiптi, қатерлi болып кеттi. Менiң қазiр есiме Шортанбай, Дулат, Мұрат Мөңкеұлы, Әубәкiр Кердерiлермен замандас, солармен қатар тұратын Қашаған ақынның бiр өлеңiнiң мазмұны түсiп отыр.

Күндердiң бiр күнiнде айдалада ұшып жүрген бiр торғай құтырады. Құтырған торғайдың аты – құтырған торғай ғой. Ол аспанда қалқып ұшып жүрген бүркiтке шабады. Бүркiт кесек еттей торғайды неғылсын. Бiр-ақ қылғытады. Бiрақ ол құтырған торғай ғой. Ендi бүркiт құтырады. Бүркiт құрлықтағы мақұлықтарды мiсе тұтпай теңiзде жотасы көрiнiп жүзiп жүрген алып жайынға түседi. Алып жайын оны құйрығымен бiр қағып, бiр-ақ жұтады. Ендi жайын құтырады. Құтырғаны сонша теңiзге сыймай жағаға шығып кетедi... Жағадағы ел таңертең әлi де әлсiз ғана аузын ашып-жұмып жатқан дөңкиген алып жайынды көредi. Оның құтырып жағаға шығып кеткенiн қайдан бiлсiн. Толқынмен шығып қалған деп ойлайды ғой. Бүкiл ел алыстағысы бар, жақындағысы бар – таласып-тармасып әлгi алып олжа жайынның етiн бөлiп алып кетедi. Ендi құтырған жайынның етiн жеген ел құтырады...

Мiне, сөз де солай құтыраған бiр торғайдай бүкiл елдi дүрлiктiрiп, бөрлiктiрiп жiберуi мүмкiн. Әсiресе, бiз осы бiр қиын-қыстау кезде, әр сөзiмiзге абай болуымыз, әр сөзiмiзге қарауыл қойып сөйлеуiмiз қажет сияқты... Сөз түзелмей ештеңе түзелмейдi.

«ТАЛАНТЫҢ БОЛСА ТҮРМЕДЕ ДЕ, КҮРКЕДЕ ДЕ ТАЛАНТТЫ ТУЫНДЫ ТУДЫРА АЛАСЫҢ»

(«Қазақ әдебиетi» газетiнiң сұрақтарына жауаптар)

1.Қазiр жазушылардың беделi де, ықпалы да өте төмендеп кеттi.

Бiр ғана мысал. Өткен сайлауда Оңтүстiк Қазақстан облысындағы бiр ғана округтен төрт бiрдей жазушы депутаттыққа сайлауға түстi. Бiрде-бiреуi өтпедi... Жазушының беделi мен ықпалының күрт төмендеп кетуiн Сiз қалай түсiндiрер едiңiз?

1. Сiздер бұл сұрақты соғыс жылдарының бергi кезеңiнен ғана салыстырып қойып отырсыздар ғой. Әйтпесе, ақын-жазушылардың беделi мен ықпалы қай заман, қай дәуiрде аспандап тұрып едi? Әлемдiк әдебиет тарихына үңiлсеңiз ақын-жазушылардың атқаны өтiп, айтқаны жетiп тұрған беделi мен ықпалынан гөрi, қуғын-сүргiнге түскенi, атылып-асылғаны, қайыршылық күн кешкен тұстары әлдеқайда көп болған.

Шынтуайтына келсек, хас таланттардың нағыз беделi мен ықпалы өлгеннен кейiн басталады.

Әрине, ақын-жазушылардың аса қадiр тұтып, құрмет еткен, оларды рухани көш басшыларымыз деп ұққан мәдениеттi елдер де болған. Менiң ойымша, бiз осы жолға түсетiн сияқтымыз. Оған соңғы кезде үкiметiмiздiң мәдениетке, өнерге, сонымен бiрге әдебиетке бет бұра бастағандығы дәлел.

Әсiресе, Президентiмiздiң жазушыларды жекелей қабылдап жүргенiн былай қойғанда, бiрқатарына өзi тiкелей телефон шалып хал-жағдайларын бiле бастауы, көп нәрсеге дәмелендiредi.

2. Бүгiндерi «жеңiлген мәдениет» деген сөз тiркесi пайда болды. Өзiндiк бет-бағдары мен ұлттық қабiлетi сөнген, топырақ пен тамырдан айырылған, өзге үлкен мәдениеттердiң нашар көшiрмесi iспеттi қасаң, қайталама, елiктеп-солықтағыш, көшiрмешiл сипаттағы мәдениеттi «жеңiлген мәдениет» деседi. Кейбiр ғалымдар қазақ мәдениетiн «жеңiлген мәдениетке» жатқызып жүр. Сiз осы пiкiрге келiсер ме едiңiз?

2. Бұл сөздер өздерiң айтып отырғандай «Өздерiнiң бет-бағдары мен ұлттық ерекшелiгi жойылған, жасампаздық рухы мен жаратушылық қабiлетi сөнген, топырақ пен тамырдан айырылған, өзге мәдениеттердiң жетегiнде кеткен» – мәстек бродскийлер мен мыртық кенжеевтердiң, яғни дүбаралар мен космополиттердiң сөздерi ғой.

Қайта, бiздiң мәдениетiмiз ұлттық түлеу жолына түсетiндей. Өйткенi бiз сыртқы идеологиялық агрессиядан бұзылып, бүлiнiп бара жатқан рухани кеңiстiгiмiздi қорғауға кiрiсе бастадық. Бiлгенге, бұл үлкен бетбұрыс. Сонымен бiрге көк түрiктер дәурiнiдегi көне ескерткiштерiмiздi Сарыарқаның төрiне шығарып, аса ұлы рухани игiлiктi iс бiтiрдiк. Жеңiлiп бара жатқан мәдениет, басқасын былай қойғанда, осы екеуiн де атқармас едi.

3. Қазiр екiнiң бiрi «Заман қатiгезденiп кеттi. Мейiрiм азып, қайырым кемiп барады» дейдi. Демек, бұл – бiздiң мәдениетiмiз де төмендеп кеттi деген сөз ғой...

3. Қатыгез деген сөз – ауыр сөз. Құдайым қатыгездiктiң бетiн әрман қылсын. Қатыгез заман Ахметтiң, Мiржақыптың, Мағжанның, Жүсiпбектердiң заманы ғой. Рас, бiздiң заманымыз қатал. Мейiрiмнiң азайып, қайырымның кемiп бара жатқаны да өтiрiк емес. Ал мейiрiмi азайып, қайырымы тарылып кеткен қоғамда мәдениеттiң өсiп-өркендеуi екiталай. Бiрақ сол қоғамды мейiрiм-қайырыммен байытатын да рухы биiк мәдениет пен әдебиет. Яғни, мәдениет пен әдебиетке қамқор болу, қоғам бойындағы дерттi кеселдердi емдеуге кiрiсу деген сөз.

4. Бiзде оқырманы жоқ жазушылар бар. Атап айтып бере алар ма едiңiз?

4. Олар көп қой. Қайсысын айтып жатасың.

5. Қазiр, егер аңдай алған болсаңыз, республикалық баспасөзде қилы-қилы әдеби пiкiрталастар жүрiп жатыр. Осы жөнiнде өз көзқарастарыңыз?

5. Иә, әсiресе, постмодернизм дегендi жалаулатып жүргендер бар. Бұл да сол ұлттық топырақта тамыры жоқ дүбәрә тыраштардың шығарып жүргендерi.





6. Соңғы екi-үш жылда ұлы тұлғаларымыз (Абай, Иассауи, Абылай, Шыңғысхан, Қаракерей, Кенесары, Мұхтар Әуезов, Қаныш Сәтбаев және т.б.) туралы бiрсыпыра көркем дүниелер жарық көрдi. Осылардың iшiндегi ең тәуiрiн атаңызшы.

6. Менiң бұл сұраққа әлi де ойлана түсуiм керек сияқты. Бiр айтарым, ол ұлы тұлғаларымыз туралы жазылған шығармалардың iшiнде биiктерi де, аласалары да бар екенi даусыз.

7. Әйелдер поэзиясы, Әйелдер прозасы. Қандай жақсылық-жаңалық байқадыңыз?

7. Бұл туралы Әкiм Тарази ағамыз Роза Мұқанованың «әйелдер поэзиясы, әйелдер прозасы деген ұғым жоқ» – деген сөзiне қосыламын дептi ғой. Мен де сол пiкiрге қосылам. Егер әйелдер поэзиясы мен әйелдер прозасы деген ұғым бар болса, онда еркектер поэзиясы мен еркектер прозасы деген ұғымның да бар болғаны ғой. Қандай ерсiлiк!

8. Бiр сәт өз кемшiлiктерiңiз туралы толғанып көрдiңiз бе? Өзiңiзге толыққанды талантты туынды тудыруға не жетпей жүр деп ойлайсыз?

8. Кемшiлiгiм туралы күнде толғанам. Адам кемшiлiгiн бiлмеген күннен бастап рухани күйреуге ұшырайды.

Ал, толыққанды талантты туынды тудыру үшiн жасыл жайлау, алтын Сарай керек пе екен?! Егер талантың мен жiгерiң болса түрмеде де, күркеде де талантты туындылар тудыра аласың.

9. «Өлi жандардың» идеясын Гогольдiң Пушкиннен алғаны белгiлi. Өзiңiз iске асыра алмай жүрген, бiрақ әрiптестерiңiзге қиюға болатын идеяларыңыз бар шығар? Бар болса, айта кетсеңiз?

9. Өкiнiшке орай мен Пушкин емеспiн. Өз идеям өзiмнен артылмайды.

10. «Шеңберден шығу керек!» дейдi кейбiреулер. Сiз өз басыңыз «шеңберден шығу» дегендi қалай ұғасыз?

10. Мен, қандай данышпан айтса да, осы «шеңберден шығу керек!» деген сөзге түсiнбеймiн. Шеңберден қалай шығасың. Өйткенi, сенiң дүниеге қарайтын көзiңнiң қарашығы шеңбер. Басың да шеңбер. Киiз үй де шеңбер. Күн, Ай, Жер де шеңбер. Бүкiл ғалам алып Шеңбердiң iшiнде тұр. Шеңберден шығам деген сөз – әлемнiң жарасымдылығы мен үйлесiмдiлiгiн бұзам деген сөз. Бұл – даңғойлық. Сондықтан Шеңберден шығам деп емес, шеңбердi кеңейтем деп ұмтылған жөн. Мықты болсаң, көкжиекке дейiн кеңейт.

11. «Литература – это посмертная справедливость» (Достоевский). Келiсесiз бе, келiспейсiз бе?

11. Достоевскиймен келiспей көр!

12. ХҮIII ғасырдың екiншi жартысында жазушылардың 72 пайызы дворяндар (ақсүйектер)болыпты. Жазушылыққа тектiң, нәсiлдiң қатысы бар ма?

12. Дүниенi бүлдiрiп жүргендер тексiздер мен нәсiлсiздер және тегi мен нәсiлiн ұмытқандар ғой.

Бұл сұрақ – өз нәсiлiңе де үңiлдiретiн сұрақ екен. Менiң әке-шешем қолдарынан кетпен мен күрек түспеген қарапайым ғана шаруа адамдары. Сонда маған өлең жазу қайдан келдi деп ойланасың ғой. Алдымен қыз алыспайтын өзiңнiң аталас әулетiң есiңе түседi. Ол әулетiмiзден атақты ақын Молда Мұса, сондай-ақ, кезiнде үлкен қоғам қайраткерi болған, өмiрiнiң соңғы жылдарын тiл зерттеуiне арнаған Нұртас Оңдасынов шыққан.

Нәсiл тек өз аталастарыңнан ғана емес, нағашы жұртпен де құралады ғой. Ал нағашыларым Сұлтанбек Қожанов, Саттар Ерубаев, Сабырхан Асановтар болып келедi. Сондықтан менiң қалам ұстап, қағаз толтыру қабiлетiмнiң ашылуына нәсiлдiң нәзiк те тылсым жолдарымен таралып жататын күштiң ықпалы болғанына сенем.

«МЕН ӘДЕБИЕТКЕ ТӨБЕ БИ ЕМЕСПIН»

(Жазушы Думан РАМАЗАНМЕН әңгiме)

– Көңiл-күйiңiз қалай?

– Шүкiр.

– Темiрхан аға, әңгiменi қазақ әдебиетiнiң қазiргi жай-күйi, даму барысы, бағыт-бағдары, аяқалысы туралы айтудан бастасақ деп отырмын. Бүгiнгi әдеби ахуал, сөз жоқ, көңiл көншiтерлiк дәрежеде емес. Қаламгерлердiң басым көпшiлiгi қаламдарын тартпаларының түпкi жағына тығып тастап, қаламгерлiк азаптан гөрi, жарық жалғанның аз күндiк қызығына мәз болып, күнделiктi күйкi тiрлiктiң жырын жырлауға көшкен сияқты. Соңғы уақыттарда ауыз толтырып айтарлықтай шығармалардың тумай жатқаны да сондықтан шығар. Бұның себебi неде? Әдебиетiмiз неге осындай дағдарысты кешiрiп жатыр. Жағдайсыздықтан ба? Мұхтар Мағауин мен Әбiш Кекiлбаевтар бағындырған биiкке шығудың орнына, шегiншектей-шегiншектей етекке түскен жайымыз бар. Сан бар деп күмпиемiз. Санды қойшы, сапа жағын сөз етсек, ұялып қалмаймыз ба?

– Мен сенiң, әңгiмемiздi бастамай тұрып-ақ, салған жерден сарыуайымға салынып, қара бұлт үйiрiп сөйлегенiңдi, не болғанда да түсiнiп отырмын. Тiршiлiкте қанағатсыздық, тойымсыздық, ашқарақтық деген соншалықты жексұрын, соншалықты сұмпайы ұғымдар бар. Ондай қасиетсiз, кесiрлi, кесапат ұғымдарды бiз тұлабойымызбен түршiгiп қабылдаймыз. Бiрақ солай бола тұра, әдебиетте, жалғыз әдебиетте емес-ау, бүкiл рухани өмiрiмiзде бұл түсiнiк- ұғымдар соншалықты сұмпайы, соншалықты жексұрын болып көрiнбейдi. Рухани қанағатсыздық, рухани тойымсыздық, рухани ашқарақтық, рухани қомағайлық адамды асқақтататын, адамды адам ететiн, адамды ажарландыратын, тек жеке адамды ғана емес, ұлтты ұлт ететiн, тiптi мемлекеттiң iрге тасын бекiтетiн аса асыл, аса қастерлi түсiнiк- ұғымдар. Неұғрлым рухани ашқарақ, неғұрлым рухани қомағай болған сайын, соғұрлым қайраттана, қуаттана түссесiң. Құдай сақтаса, рухани бойкүездiктен, рухани немкеттiлiктен, рухани салғырттықтан сақтасын!

Мен сенiң сұрағыңды рухани ашқарақтықтан туған iштей ширығу деп түсiнiп отырмын.

Оның үстiне, бүкiл дүние жүзiнде кезеңдiк тұстарда, қай ел болса да, бiздiң әдебиетiмiздiң маңдайы жарқырап тұр деп айдай әлемге айқайлап жар салған емес. Ағылшындар Шекспирдiң тұсында әдебиетiмiздiң айы оңынан туып тұр деп айтпапты. Тiптi бiлмеген. Айтса, кейiннен айтқан. Сервантес «Дон Кихотты» дүниеге келтiргенде бүкiл испан жұртшылығы, кеуделерiн қуаныш кернеп, жаппай көшеге шығып кетпеген. Бiреу бiлген, бiреу бiлмеген. Қайта, бiзде жөндi әдебиет жоқ деп жабығып, қамыққан. Пушкин мен Лермонтов бар кезде де орыс әдебиетi тұралып қалды деушiлер көп болған. Бүгiнде бүкiл американ халқының мақтанышы Уольт Уитменнiң өлеңдерiне кезiнде ешкiм де көңiл бөлмеген. Соған қатты қамыққан Уитмен, бүркеншiк атпен, өзi туралы өзi мадақ мақалалар жазған. Қазiр олар сол Уитмен өмiр сүрген әдеби кезеңдi ең биiк кезеңiмiз деп есептейдi. Бұлай мысал келтiре берсек, тiптi көп. Сондықтан, әдебиеттiң қандай бiр кезеңiнде де баға беру үшiн, ол кезеңнен бiраз уақытқа алшақ кету керек. Бұл бiр.

Екiншiден, жаңа «дағдарыс» деген сөздi ауызға алып қалдың. Егер, сен айтқандай, әдебиетiмiздiң басына, шын мәнiнде, дағдарысты кезең келсе, одан мүлде қорқып- қашуға болмайды. Ол – тығырыққа тiрелiп, салы суға кетiп, барар жер-басар тауы қалмаған, уайым-қайғыға жаншылып қалған аса дерттi хал ғой. Бiрақ Абайдың «Үмiттiң аты елерiп, қос тiзгiндi созбайды, қос тепкiнi салсаң да, уайымнан озбайды» деген сөзiн есiне алсаң ол сөзден, тағы да қайталап айтам, соншалықты үркуге болмайды. Уайым – зор қарекетке, мол iске жұмылдыратын ұлы қозғаушы күш. Сондықтан сен айтқан дағдарыс осындай уайымы бар дағдарыс болса, қанеки!

– Сiз ақынсыз. Ақын болғанда да елiмiзге танылған, өзiңiздi өзiңiз мойындатқан ақынсыз. Жалпы ақындық деген адамға туа бiтетiн қасиет пе, жоқ әлде, есейе келе кейбiр өлеңшiлердiң басына ұшып қонатын бақ құсы ма? Бұны сұрап отырғаным, өлеңдi өмiрiне серiк ететiн ақындар бар да, өлеңдi ермек ететiн ақындар бар. Жаратушы жаппар иемiздiң бермегенiн тартып аламын деушi өлеңшiлермен қалай күресуге болады? Тiптi жазаласа да артық етпейтiн шығар. Өйткенi талғамды төмендетiп, өнердiң құнын түсiретiн де солар ғой. Бұл, бiздiңше қылмыстың көкесi емес пе.

– Әй, Думан-ай, тым ашынып, ашулы сөйлейдi екенсiң. Ұстаған жерiңдi бұрап сындырып, тiстеген жерiңдi жалбыратып жұлып ап, тырнағыңды құрақұстан салып лақтырып тастағың кеп тұр-ау. Жассың ғой!..

Ал, шынтуайтына келсек, шын ақынды уақыт пен заманның өзi тудырады. Мұны менен бұрын талай-талай бастары тай қазандай данышпандар айтып қойған. Әр уақыт өз ақынын тудырады. Мысал iздеп бүкiл әлемдiк әдебиеттi аралап кетпей-ақ қояйық. Өзiмiзге ғана үңiлейiкшi. Мәселен, әлi де бiр шайқасып, тағы бiр жаға жыртысып қалуға мүмкiн болып тұрған заманда Махамбет кезеңi Махамбеттей асылды тудырды. Ол:

... Құла бiр сұлу ат мiнген,

Құйрық жалын шарт түйген,

Құм сағыздай созылған,

Дулығалы бас кескен,

Ту түбiнен ту алған,

Жауды көрiп қуанған

Мен Өтемiстiң баласы

Махамбет атты батырмын –

деген сөздер Махамбеттiң аузымен айтылып тұрған уақыт рухы. Отаршылдықтың қара түнегi әбден басып, ердi езiп, елдi жаншып жiберген тұста дүниеге Абай келдi.

Қуатты ойдай бұрқырап,

Уезiнге өлшеп тiзiлген.

Жаңбырлы жайдай сырқырап

Көк бұлттан үзiлген

Қайран тiл, қайран сөз

Наданға қадiрсiз.

Бұл да Абайдай алыптың аузымен айтылған уақыт сөзi. Сондықтан Абай «өлеңдi ермек үшiн» жазбаған. Ол өлеңнiң атқарар мiндетiн «бiреудiң кiсiсi өлсе, қаралы ол, қаза көрген жүрегi жаралы ол? деп белгiлеген.

Қазiр, қай кездегiден де, өлеңшi көп. Зейнеткерлiкке шыққан соң, ермек болсын деп, өлең жазып жүр едiм дегендердi талай рет көзiмiз көрдi. Жазса жаза берсiн, бiрақ олардың бәлдiр-батпақ, салдыр-сатпағын том-том етiп шығарып жатқандары, әрине жанға батады. Тоқтар емес, толастар емес. Былғап жатыр. Оған не амал бар? «Жазалау керек шығар» дейсiң. Қалай жазалайсың?! Оларды құдай жазаласын!

– Тамырсыз ештеңенiң өсiп-өнбейтiнi, мәуелеп жемiс бермейтiнi белгiлi. Тексiзден тектi баланың туа қоюы да неғайбыл. Әдебиетте дәстүршiлдер мен жаңашылдар деген ұғым-түсiнiк бар. Ұлы Абайдың өзiн бiреулер дәстүршiл ақын десе, ендi бiреулер жаңашыл ақын дейдi. Осы дәстүршiлдiк пен жаңашылдықтың айырмасы неде? Менiңше осы екеуiнiң ымдасып-жымдасып, араласып-құраласып, ауылдары қоңсы қонып, құяр сағақтары бiреу болып жатқаны жақсы сияқты. Дәстүршiл ақындардың iшiнде жаңашыл ақындардың болмауы мүмкiн емес қой. Мәселен, Абайды дәстүршiл ақын десеңiз де, жаңашыл ақын десеңiз де жарасып тұратын сияқты. Өз басым дәстүршiл ақындардың жаңашыл ақын атауларын қос қолымды көтере отырып қолдаймын. Ал дәстүрсiз жаңашылдыққа ұмтылғандарды түсiне алмаймын. Түсiнгiм де келмейдi. Сiз ше?

– Мен де. Бiрақ бұл жерде Абай есiмi ауызға алынып отырған соң, аздап аял етуге тура келедi. Жақында, осы газеттiң өткен нөмiрiнде, менiң кездескен сайын сағаттар бойы әдебиет туралы пiкiр таластырудан жалықпайтын, өкшелес, ең жақын талантты iнiлерiмнiң бiрi Аманхан Әлiмұлының сұхбаты жарияланды. Сұхбаттың бiраз тұсы ұнады. Сауатты. Бiрақ кейбiр тұстарына таласым бар. Қаншама дәлелдемек болса да, Аманханның «Абайды жаңашыл емес, дәстүршiл ақын деуiмiз керек» деген сөзiн тiптi де қабылдай алмаймын. Басқа, басқа Абайды бұлай қарабайырландыруға болмайды.

Абай тек жаңашыл ғана емес, ол ұстындай үлкен алтын әрiптермен жазылатын реформатор! Абай – өлеңдi мүлде жаңа өрiске шығарып, мүлде жаңа биiкке көтерген ақын. Қазақтың кешегi әдебиетi де, бүгiнгi әдебиетi де Абайдың алдында қарыздар. Тiптi Абай болмаса, Әуезов те болмас едi. Өйткенi ол бала кезiнен Абай сөзiнiң ықпалында болған.

Дәстүршiл деген не? Рас Аманхан бұл сөзге үлкен мән, үлкен ұғым бергiсi келген. Өйткенi Абайдан бұрынғы рухани кеңiстiгiмiз соншалықты жүдеу қу тақыр болса, Абай да болмас едi. Оны ешкiм де жоққа шығармайды. Бiрақ «дәстүршiл» деген сөз Абайға өлшем емес. Өйткенi «дәстүршiл» деген сөз керек десеңiз соншалықты тайғақ, соншалықты екiұшты сөз! Олай дейтiнiмiз дәстүршiл деген ұғымды төрт жолдық шумақпен, буын санымен ғана өлшейтiндер қаптап жүр. Олар – мес қарын масылдар, дайын асқа тiк қасықтар! Олар сол бунақ пен буыннан ғана тұратын «дәстүр» деген күмәндi күркенi паналап алып, шын мәнiндегi толықтай ұғымдағы дәстүрдiң қанын теспей сорып жатыр. Мен, әрине, төрт жолдық шумақты да, дәстүрлi буын сандарын да жоққа шығармаймын. Егер образ, ой, метафораға, сондай—ақ сәуле мен нұрға, от пен шұғылаға, тебiренiстi толқын мен сарқыраған сарынға, қуат пен күшке шүпiлдеп толып тұрса олар алтын қалыптар, ал егер бойында ештеңе жоқ болса, онда олар дәнi жоқ бос қауыз, яғни графикалық сұлба схемалар. Нағыз формализм деген осылар. Форма деген /бұл жерде Аманханды қолдаймын/ бар болғаны киiм. Оны өлеңнiң өзi киiп туады. Ертеректе «Баба дәстүрдiң мұрагерi кiм» деген мақала жазып, оны «баба дәстүрдiң мұрагерi – өз ұлтының рухани байлығы мен әлем әдебиетiнiң үздiк үлгiлерiн бойына жинақтап, оларды өзiнше игерiп, өзiнше қорытқан, өз уақытының үнi бола бiлген, өз заманының әлеуметтiк мәнiн ашып көрсете аларлық қуатқа ие немере Жаңалық» деп қорытқан едiм. Әлi де осы пiкiрдемiн. Жаңалықсыз бәрi тұл!

– Кейде өзiмнен-өзiм оңаша қалғанда бiр нәрсеге таңқалатыным бар. Таңқаламын да тұңғиық ойға батамын. Неге бiз жылт еткен жаңалықты көрсек жатырқай қараймыз?! Бұл бiздiң мәдениетiмiздiң жоғарылығының белгiсi ме, жоқ әлде, төмендiгi ме? Осы арасын түсiне алмай өзiммен-өзiм әлек боламын. Мәселен, ақын Тыныштықбек Әбдiкәкiмовтi сiз жақсы бiлетiн шығарсыз. Мен де бiр кiсiдей бiлемiн. Сыйлас-сырластығымыз да бар. Мен осы ақынның ақындығына, талантына, ақыл-ойына, бiлiм-бiлiгiне тәнтi жандардың бiрiмiн. Аадамгершiлiгi мен қарапайымдылығын, елуге келсе де бала сияқты пәктiгiн айтпай-ақ қояйық. Бiрақ, неге екенiн қайдам, әдеби ортадан шеттеу жүрген осы бiр талантты ақынды сынап-мiнейтiндер көп. Мұның себебiн бiр бiлсе, сiз бiлер деген ойдамыз. Өйткенi ақынды ақын, талантты талант танымауы мүмкiн емес қой. Тыныштықбек ақынның шығармашылығын сiз қалай бағалар едiңiз? «Ауылдағының аузы сасық» дегеннiң керi келiп, Алаш сыйлығын да ала алмады. Әлде шынымен лайықсыз ба?

– «Бұның себебiн бiр бiлсе, сiз бiлер деген ойдамыз» дейсiң. Кесiмдi жауап беретiн мен әдебиеттiң төбе биi емеспiн. Бiрақ өз ойымды айтайын. Тыныштықбек – бүгiнгi таңда саусақпен санап аларлықтай ең талантты ақындарымыздың бiрi. Ол айнала тiршiлiктi мүлде өзiнше көредi және соны өзге жұртқа, қабылдасын-қабылдамасын, өзiнше көрсете алады. Бұл – таланттың сирек тұрпаты. Әбiш Кекiлбаев «Таң-Шолпан» журналында жарияланған мақаласында Тыныштықбектi «бiр түрлi ақын» деп бағалады. Шынында да ол, ешкiмге ұқсамайтын бiр түрлi ақын! Несiне жасырайық, көбiмiз «бiр түрлi ақын» бола алмай қор болып жүрмiз ғой. Инкубатордан шыққандай бiр тектiмiз. Жаман болса сол жаман!

Ал Алаш сыйлығына келер болсақ, кезiнде мен Тыныштықбекке осы сыйлықты алып бермек боп жүгiрдiм. Бiрақ, қайтейiн, комиссия мүшелерi, бiлiмдi, өрелi жандар бола тұра, Тыныштықбекке бұл сыйлықты қимады. Тыныштықбектiң қолына су құя алмайтын талай адамдар «Алаш» сыйлығын алып кеттi, алып та жүр. Жалпы кейiнгi кезде Алаш сыйлығының Мемлекеттiк, басқа да сыйлықтардың айналасы құйтырқы ойынға айналып бара жатыр. Жақсы құбылыс емес.

– Алматыдан жырақтау жүрген, облыстарда тұратын талантты ақын-жазушылар баршылық. Тыныштықбек сияқты ақындар да, өзiм шығармашылығына құрметпен қарайтын Мархабат Байғұтов сияқты қара сөздiң кәнiгi шеберлерi де бар. Өзiңiз де облыста көп жыл тұрып, ұзақ жыл қызмет еттiңiз. Сiз Алматыға Қазақстан Жазушылар одағының екiншi хатшысы болып келгеннен кейiн жаңа бiр ақындық тынысыңыз ашылғандай сезiледi маған. Әлде, бұл сырт көз-сыншыға ғана солай ма? Жоқ әлде, шынайы талантқа Алматыдағы әдеби ортаның ықпалы бола ма? Менiңше, қандай талантты қаламгерлерге болмасын кем-кетiгiңдi түзеп, артықшылығыңды айтып отыратын әдеби орта қажет сияқты. Сiз қалай ойлайсыз?

– Мен олай ойламаймын. Сол Мархабат та, Тыныштықбек те, Қарағандыдағы Серiк те, Маңғыстаудағы Светқали мен Сабыр да олай ойламайды. Әдеби орта деген не? Әдеби орта деген – өмiрдiң өзi, кiтап, газет-журналдар. Оларда осылардың бәрi де бар. Қайта Алматыға қарағанда артығырақ. Өмiрдi көбiрек бiледi, кiтап пен газет-журналдарды көбiрек оқиды. Таза. Алматыдағы әдеби орта деген – өсек-аяң, көлгiрсу, бiрiн-бiрi жамандау. Ондай жерлерден қашығырақ жүрген жақсы. Мен, қайта, қазiр Алматыдан алыста жүрген кезiмдi, несiне жасырам, көбiрек аңсаймын.

Оның үстiне, кезiнде Шыңғыстаудағы Абайда, Нарындағы Махамбетте әдеби орта болып па?!

– Сiздiң «Бәле жайлаған елдей қажыдым, құзғын сарыған жердей қажыдым, ит сарыған көлдей қажыдым» дегенiңiз осындай көңiл-күйде жазылған жолдар емес пе?

– Бәлкiм, солай болса солай шығар.

– Темiрхан аға, сiз кейiнгi кезде «Арымас аттар мiнетiн, тозбас тондар киетiн; қара тастарды қақ жарып, қарағайлардай қаптап өсетiн, қара нарлары шудалары желкiлдеп қара бұлттай көшетiн; Айғырлары күнге қарап кiсiнеп, биелерi айға қарап құлындаған, кетiссе – бұрылмаған, тәңiрден басқа қайтпаған ешкiмнен, iбiлiс, жындарға қара тастарды түттiрiп, дию мен перiге құмнан арқан естiрген» деп сөйлейтiн биiк рухты көк түрiктер сарынына салып, ата-баба үлгiсiмен жыр жазып жүрсiз. Ежелгi ата-баба сарынын аңсап, жыр төгуiңiзге не себеп болды? Әйтеуiр, бiр нәрсенiң түрткi болғанын iшiм сезетiн сияқты. Сезетiн сияқты мен өз ойыңызды бiлудiң арасында қаншалықты алшақтық жатқанын сiз де бiлетiн шығарсыз. Саят Жанатбекұлы деген досым бар. Iрi бизнесмен. Сiздiң өлеңдерiңiздi жақсы көредi. Аузынан тастамай айтып жүредi. Көк түрiктердiң сарынына салып жазатын жырларыңызға қарап, Сiздi баяғының алып батырларындай көз алдыма елестетем дейдi. Өлеңдегi алып тұлғаның өмiрдегi алып тұлғаға айналуын жақсылықтың нышаны деу керек шығар. Бақыттысыз ғой...

– Алдымен Саят Жанатбекұлы досыңа сәлем айт. Рахмет.

Ал ендi көк түрiктер сарынына келетiн болсақ, ол сарынды саусақтан сорып шығарып алғаным жоқ. Қанымызда, жанымызда бар сарын. Бiрақ қаншама ғасырлар бойы қамауда жатқан сарын. Тәуелсiздiк алғаннан кейiн барып құлағымызға жеткен, жан-жүрегiмiздi қозғаған сарын. Сол сарынмен жазғым келдi де тұрды. Мазалауын қоймады. Жаздым. Iрi сөйлеуге, молынан қамтып, тiптi қарпып сөйлеуге мүмкiндiк беретiн сарын екен. Қабылдап жатқан жұрттар да бар, қабылдамайтындар да бар. Әрi қарай ештеңе айтпаймын...

«Бақыттысыз ғой» дейсiң. Пенделiк тұрғыдан, шүкiр, бақыттымын. Бас аман, бауыр бүтiн, көйлек көк, қарын тоқ. Бiрақ азаматтық тұрғыдан ше? Тәуелсiз елмiз. Бұл – ең үлкен бақыт! Бiрақ солай бола тұра ауыз толтырып «бақыттымын» деп айта алмай, күмiлжiп қалатын тұстарым бар...

Жақында немерелерiмдi ертiп паркке бардым. Қазақтардың қарасы аз емес. Бiрақ бәрi, үлкен-кiшiсi түгелге дерлiк орысша сөйлеп жүр. Сонда бала-шағасын ерткен екi-үш қапқаздықтарды көрдiк. Бiр-бiрiмен өз тiлiнде тiл қатысады. Бұл не? Құдай-ау, өз жерi, өз елiнде сая таба алмаған қазақ тiлi соншалықты сорлы, соншалықты бейшара ма едi. Күнi кеше ғана «ақырып теңдiк сұраған» тiл емес пе едi?! Ендi не боп қалды? Тек иегiмiзбен жоғары жақты меңзеп көрсете беремiз. Кiнәнi соларға артамыз. Әрине, сөз жоқ, бұл тұрғыда жоғары жақтың әлi атқарар қыруар шаруасы бар. Бiрақ өзiмiзге де талап қоймаймыз ба?

Орыстың НХЛ-да ойнайтын атақты Павел Буре дейтiн хоккейшiсi бар. «Известиядан» оқыдым: сол Буре Мәскеуге бiр келгенiнде аэропорттан түскен бойда интервью берген. Ағылшын журналисi де сұрақ берген, әрине, ағылшынша. Бiрақ Буре қаншама жылдар бойы шетелде жүргенде өз тiлiндей болып кеткен ағылшын тiлiнде емес, орыс тiлiнде жауап қатқан. Бұған таңқалған ағылшын журналисiне Буре «мен дәл қазiр өз Отаным – Ресейде тұрмын. Мен Ресей азаматымын. Орыс жерiнде тұрғанда орысша сөйлесу менiң азаматтық борышым» деген. Ал бiз болсақ, өз жерiмiзде өз тiлiмiзде мансұқ етiп, бiр-бiрiмiзбен орысша сөйлесемiз. Ұят! Өз елiңде өз тiлiң еңсесiн көтере алмай тұралап жатқанда, азамат ретiнде, өзiңдi қалай бақытты сезiне аласың?!

Жең ұшымен жалғасып, ауыз жаласып, опырып асап, қотарып iшiп, өз елiн өзi тонап жатқан өз қандастарыңды көрiп отырып, өзiңдi сен қалай бақыттымын дей аласың?!

Арым дейтiн аруларың жезөкшелiкке салынып, қорғаным дейтiн ұлдарың iшiмдiкке түсiп, ине сұқтырып кетсе, елiн қорғамақ түгiлi қара басын қорғауға жарамайтын қауқарсыз боп бара жатса «бақыттымын» деп қалай көкiрек кермексiң?! Дәл осы жерде Чеховтың бiр әңгiмесi есiме түсiп тұр. Елдi мекеннен жырақта, тау-тастың iшiнде орналасқан бiр монастырьдiң игуменi күндердiң күнiнде жұрттың болмыс-бiтiмiн көргiсi кеп, қалаға кетедi. Қалада үш ай болып шаршап-шалдығып қайта оралады. Келген бойда, әңгiме күткен монахтармен де кездеспей, тамақ-су да iшпей бiр апта бойы «аһлап-уһлеп» бүк түсiп жатып алады. Бiр аптадан кейiн басын көтередi. Монахтарды шақырады, оларға көрген-бiлгенiн, сол көрген-бiлгеннен әбден түңiлгенiн айтады. Қала деген әбден бұзылған екен. Қыздары омырауы ашық көйлек киедi екен. Кiм құшақтаса соның құшағында кетедi. Бiр еркектен екiншi еркекке, екiншi еркектен үшiншi еркекке ауысып жүре бередi. Қаланы нағыз ұятсыздық, бетсiздiк, жалдаптық жайлап алыпты деп сөгедi. Сөгiп қана қоймайды, ағыл-тегiл еңiреп жылайды. Содан соңы не болды дейсiң ғой? Ертесiне бүкiл монах монастырьдi тастап жалдаптық жайлап алған қалаға қашып кетедi. Игумен безiнiп айтқан ұяттан жұрдай болған қалаға – аңсарлары ауып, естерi шығып – қашады. Ал бiз болсақ, «омыраулары ашық көйлек» киген қыздарды емес, тыр жалаңаш қыздарды жарнамалап жатырмыз. Жакстарымыз қайда бара жатыр деп ал-дал боламыз. Мұндайда сен өзiңдi бақытты сезiне аласың ба?!

– Сiздiң «Мен қазiр әлдекiмдермен күресе-күресе – таудың басына тас арқалап шыққандай – борша-боршамын, арса-арсамын. Мен қазiр әлдекiмдермен тiресе-тiресе аспаннан күркiреп жатқан қорғасындай ап-ауыр қара бұлттарды жерге сүйреп түсiргендей қажып шаршадым» дейтiн жолдарыңыз осылай ойлаған сәттерiңiзде жазылса керек.

– Не болғанда да, бұл өлеңнiң тек жеке басқа түскен қиындық кезде жазылмағаны анық. Тақырып-тамыры әрiде.

– Ұлы Мұхаңның – Мұхтар Әуезовтың «Жыл келгендей жаңалық сезiнемiн» дегенiндей, әдебиетке жыл өткен сайын жастар легi толқын-толқын болып қосылып жатқаны заңдылық. Ұлт бар жерде, халық бар жерде, әдебиеттiң де жойылып кетпесi анық.. Бiзде де әдебиетке келiп қосылып жатқан жаңа есiмдер баршылық. Солардың iшiнен қай жас қаламгердiң шығармашылығы өзiңiзге көбiрек ұнайды. Қай есiмдi ерекше атар едiңiз? Несiмен ерекшеленедi. Шығармашылығынан нендей жаңалық, қандай жақсы нышандар байқайсыз? Кiмдерге сенiм артасыз, кiмдерден үмiт күтесiз.

– Соңымыздан, құдайға шүкiр, тегеурiндi, талантты жастар легi келе жатыр. Олардың бәрiн тiзiп беру де, тiзiп бергенмен ерекшелiктерiн атап-атап көрсету де мүмкiн емес. Бiзге қарағанда бәрiне ортақ бiр-ақ ерекшелiктi айтуға болады: ойы бостан, еркiн жазады. Қалт жiбермей қадағалап отыратын цензура жоқ. Оларға айтар бiр-ақ тiлек бар: ар-ождан цензурасын ұмытпаса екен.

– Кейiнгi жылдары ең өнiмдi, iрi, сапалы жұмыс iстеген қай ақын-жазушыны атар едiңiз. Соңғы уақытта жарық көрген қай шығарманы үздiк деп танисыз? Қай қырынан?

– Ең өнiмдi, әрi сапалы жұмыс iстеген ақын-жазушыны, ол мынау едi деп көрсетiп беру қиынның қиыны. Өйткенi бәзбiр ақын-жазушылар қыруар шаруа бiтiрiп оны баспаға бермей отыруы мүмкiн.

Ал ендi қандай шығарманы оқыдыңыз, олардың қайсысын үздiк деп танисыз деген сұраққа келетiн болсақ өз ойымды айтып көрейiн. Мен жалпы поэзия болсын, проза болсын, сын, публицистика болсын мүмкiндiгiмше мұқият қадағалап оқып отыратын адаммын. Кейiнгi кезде, байқайсың ба, әңгiме жанры қатты дамып келедi. Бұл – үлкен өрiстерге алып барар жақсылықтың нышаны. Жарық көрген әңгiмелердi жiбермей оқуға тырысам. Әсiресе, маған Мұхтар Мағауиннiң «Тамызда жазылған әңгiмелер» топтамасы қатты ұнады. Ал Төлен Әбдiковтiң «Парасат майданын» бүкiл әдебиет кеңiстiгiмiздегi құбылыс деп ұғам.

Ал ақындар туралы қазiр ештеңе айтпай қоя тұрайын. Олар туралы үлкен топтама мақалалар жазбақпын. Айтарымды сонда айтармын.

– Прозашылар туралы сөз болып қалғандықтан осыған байланыстырып тағы бiр сұрақ берейiн. Кейiнгi кезде үлкен ақсақал Әбдiжәмiл Нұрпейiсов туралы қилы-қилы пiкiрлер айтылып жүр. Сiз ол пiкiрлерге қалай қарайсыз?

– Ия, әдебиеттегi аса iрi тұлғамыз Әбдiжәмiл Нұрпейiсовке орынды-орынсыз тиiсушiлер тым көбейiп барады. Бiрқатар адамдар үшiн ол кiсi отырса опақ, тұрса сопақ. Осыған таңқалам.

ПЕН клубы бар деп тиiседi. Ол клубтың негiзiн салушылар еврейлер көрiнедi. Ал болсын. Бiрақ адамды фактiмен, жасап отырған iс-қаракетiмен бағалау керек емес пе?! Егер ол кiсi қасына бүкiл еврейлердi жинап ап, қазақтарды кеудесiнен итерiп отырса, бәрiмiз де өре түрегелер едiк. Бетi аулақ деп терiс қарар ек. Бiрақ олай емес қой. Мүшелiгiне Морис Симошко деген бiр-ақ еврей бар едi, ол да Израильге кетiп, өлiп тынды. Жыл сайын қазақ әдебиетiнiң маңдай алды азаматтарына, өзiмiздiң үзеңгi қағыстырып қатар жүрген талантты тұлғаларына он мың доллардан сыйлық берiп жатыр. Тағы да ол сыйлықтың айналасында Алаш сыйлығының айналасындағыдай жалпақшекейлiк жоқ. Алған адамдардың бәрi де сен тұр, мен атайындар.

Мен, бiрден айтайын, ол клубқа мүше емеспiн. Менi Әбiджәмiл ақсақалымыз клубына шақырған емес. Шақырмайды да. Шақырса да бармаймын. Өткен сайлауда, өзiң бiлесiң, менi сол кiсiнiң адамы деп қарсы үгiт жүргiздi. Ал мен ол кiсiмен бетпе-бет жеке отырып шай iшкен жан емеспiн. Мен ол кiсiден тiптi бiр ауыз жақсы сөз дәметпеймiн де! Қажетi де жоқ. Бiрақ шындықты айту бәрiмiзге парыз емес пе?

Екiншiден, ол кiсiнiң шығармашылығы туралы ерiнбегеннiң бәрi екi ауыз сөз айтатын болды. «Соңғы парыз» туралы әртүрлi пiкiрлер айтылып жатқандықтан оған мен араласпай-ақ қояйын. Бiрақ түбi ол шығарма да өзiнiң лайықты бағасын алатынына сенем.

Менi, әсiресе, айран-асыр ететiнi «Қан мен тер» туралы айтылатын пiкiрлер. Оу, ол шығарма – бiздiң, бiздiң емес-ау бүкiл халқымыздың бойына, қанына, ойына сiңiп кеткен шығарма ғой. «Қан мен тер», керек десеңiз, әдебиеттегi санаулы ғана ұлттық құндылықтарымыздың бiрi, оған тиiсу сол ұлттық құндылықтарымызға тиiсумен бiрдей. Бүгiнде қолтығынан демеп қоқырайтып жүрген шығармалардың көбi күнi ертең-ақ күл-қоқыстың арасына кетедi, ал «Қан мен тер» қалады.

Басқасын былай қойғанда, Тәңiрберген, Еламан, Ақбала, Судыр Ахмет, Сүйеу қарт... сияқты тұтас образдар галереясын қайда жiбересiң. Оларды санаңнан сүртiп тастай алмайсың. Сүртпек түгiлi, балталап бұза алмайсың. Бұзам деу бос әурешiлiк! Бос тыраштық!

– Шамырқаныңқырап кеттiңiз. Шамалы жүйке тамырларды босататын бiр сұрақ берейiн. Сұлулыққа қалай қарайсыз, сұлулармен қалайсыз?

– Сенiң «жүйке тамырларды босататын» сұрағыңа болайын! Бiздiң жасымызда жүйке тамырларды бiр-бiрлеп үзетiн осы ғой. Қалай қараушы ем, өлiп-өшiп қараймын да! «Сұлу» деген өлең жазғам. Содан үзiндi оқып берейiн.

Ғажабын-ай!

Көрген кезде

Жүрегiңдi жарып жiберердей,

От қылып жағып жiберердей

Мынау сұлулықтың

Азабын-ай.

Неткен сиқыр бұл?!

Дуалап, арбамай-ақ

Жан алғандай...

Айдың нұрынан,

ақынның жырынан,

Ақ гүлдiң кекiлi мен

Тереңнiң тұнығынан

Жаралағандай...

Ғажабын-ай!

Азабын-ай!

Демi тисе –

Алтынмен

Апталып қалардайсың,

Күлкiсiнiң

Лебi тисе –

Күмiспен

Қапталып қалардайсың.

Аққудай сыланып,

Тал шыбықтай бұралып,

Үкiдей

Үлпiлдеп тұрғаны-ай!

Сөйлесе –

Ақ тамағы

Бұлбұлдың көмейiндей

Бүлкiлдеп тұрғаны-ай!

Ғажабын-ай!

Азабын-ай!

Мен сұлуларға осылай қараймын. Салғырт қарай алмаймын!

– Қазiр орысша ойлап, қазақша көркем шығарма жазатын дүбәра жас қаламгерлердiң саны артып келедi. Бұл жақсылықтың нышаны ма, әлде жамандықтың белгiсi ме?

– Бұл – жамандықтың ғана белгiсi емес. Бұл рухани қатер! Қатерлiлiгi сонда, олар жазатынын жазып, өз беттерiмен жүрмей тiлiмiзге де, ұлттық дiлiмiзге де /менталитет/, тiптi дiнiмiзге де аузына келгенiн айтып, әрпiл-тәрпiл сөз айтады. Бiрi «әдебиет үшiн тiлдiң не керегi бар» деп соқса, екiншiсi «тоңқаңдап намаз оқиды» деп дiнiмiзге тiл тигiзедi.

Постмодернизм деген ағымды қайта-қайта алға тартады. Олардың мұнысын түсiнуге болады. Өйткенi олардың одан басқа қорған-бекiнiсi жоқ. Топырақ жоқ, тамыр жоқ. Ұлттық болмыс-бiтiмнен ада. Кейбiреулерi таланттан жұрдай. Сонан кейiн «постмодернизм!» деп айқайлап жар салмай қайтсiн! Шынын айтқанда, сол бiр даңғыраған түбi тесiк бос шелектерге мән бермеймiн. Менiң мән беретiнiм, сол бiр даңғырлаған түбi тесiк бос шелектерге кейбiр ағаларымыздың қамқор болатыны. Соған ренжимiн.

– «Көк түрiктер сарынынан» кейiн қандай бағытта өлең жазбақ ойыңыз бар. Сезiм, ғашықтық, махаббат тақырыбына айналып соғу ойыңызда жоқ па?

– Сезiм, ғашықтық, махаббат тақырыптарын көк түрiктер сарынымен де жазуға болады. Ол сарынның мүмкiндiгi аса мол. Тiптi шексiз. Iс-жоспар жайына келер болсақ, әлгiнде айттым ғой, көк түрiктер заманынан берi қарайғы өлең өлкесiне экскурс жасағым келедi, яғни мақалалар жазбақ ойым бар. Арғысын, құдай ғұмыр берiп жатса, көре жатармыз.

– Қазiргi әдебиет майданында Сiздi көбiнесе не нәрсе алаңдатады?

– Көп нәрсе алаңдатады. Бiрақ, әсiресе, менi көп алаңдататыны, өзiң де бiлiп-көрiп отырсың, тұтас ұлт ауыздарына қарап отырған рухани ұстындарымыздай ағаларымыздың бiр-бiрiмен жаудай жағаласып, айтысып-тартысып бара жатқандары. Ең жаманы, былапыт сөздермен айтысатыны. Бiзде бiр күмәндi түсiнiк қалыптасқан. Айтыс-тартыстан ақиқат туады деген. Айтыс-тартыстан, тағы да былапыт сөзбен айтылатын айтыс-тартыстан, ешуақытта ақиқат тумайды. Ақиқат ондай былапыт жерден қашып кетедi. Ондай былапыт айтыс-тартыстардан тұла бойын жалба-жұлба жүн басқан, аузынан күл бұрқыраған қара бәле туады. Қара бәле ел iшiне бүлiк әкеледi. Сол ағаларым, бiр-бiрiмен ауыз жаласып бiтiсiп кетпесе де, тынышталса екен деймiн.

Әрине, әдебиетте түрлi көзқарастар болуы заңды. Бiрақ ол көзқарастарды, көз алартпай-ақ, мәдениеттi түрде пiкiр таластырып айтуға болады ғой. Ағаларым бiр-бiрiне қорлайтын сөз айтпаса екен. Олар қойса, қалғандары да «қаруларын» қолынан түсiредi.

“АҚЫН ТАҒДЫРЫ– АЗАПТЫ ТАҒДЫР”

(Темірхан Медетбекпен сұхбат)

–Темке, сізбен болатын әңгімені мына сұрақтан бастағым келеді: ақындық пен өлеңшілдіктің айырмашылығы қандай, және ұқсастығы қандай? Мұның анық-қанығын білгіміз келіп отырған себебі, ол оқырман талғамының өсуіне ықпал ете ме деп ойлаймыз.

– Ақындық пен өлеңшілдіктің айырмашылығы жер мен көктей. Бірақ оны танып білу үшін үлкен талғам керек. Ал талғам жұрттың бәрінде бірдей бола бермейді. Қай заман, қай кезде де ақындар да, өлеңшілер де болған. Мәселен, Бұқар заманында басқа жыраулар болмады деп ойлайсыз ба?! Болғанда қандай! Бірақ олардың көбі ауыл- аймақ, қора-қопсы төңрегінде ғана қалған ғой. Ірі тұлғалық мінезге ие болмаған. Жеке бас немесе күйкі тірліктің күйкілігінен аспаған. Қоғамдық, әлеуметтік мәселелерді көрсете алмаған.Уақыт, заман талабына жауап бермек түгілі, сол уақыт пен заман талабын түсінуге, оларды зерделеуге күш- қуаттары жетпеген. Дүниетанулары тар болған. Соған қарамастан олардың кейбіреулері жұрт арасында белгілі бір дәрежеде беделге ие болған. Бәрі бір олар бізге жетпеген. Құмға сіңіп, құрдымға жұтылып жоғалған.

Өкінішке орай, қазір де солай. Ертең де солай болады. “Ерінбеген етікші болады” дегендей көп- көп адам өлең жазып кетті. Кейбіреулер, тіпті зейнеткерлікке шыққаннан кейін ақын болды. Том- том кітап шығарып жатыр. Оқып отырып жаның жылайды. Өлең деген қасиетті сөздің қор болғанына күйінесің. Оларды саралап, елеп- екшеп отыратын сын дегеніңіздің ерік- күші де, қайрат- жігері де жетпейді. Жетсе де оны тоқтату мүмкін емес. Өйткені олар демеушілікпен, яғни өз қаржыларымен шығарып жатыр. Ал баспалардың ақшаға қарсы тұрар қауқарлары жоқ. Өйткені олар күндерін әзер көріп отыр. Міне, осындай сұрқай тасқын астында қалған оқырман талғамы әбден бүлініп, күйреуге ұшырауда. Ең өкініштісі, осы!

–“Сөз саптамы жақсы”, “тақырыбы жақсы”, “көтерген мәселесі жақсы” деген қолпаштарды қазақ ешкімнен аямайды. Бірақ сол “жақсылардың” уақыт талқысынан өтпей қалатыны қалай? Осы туралы қандай пікір айтар едіңіз?

– Міне, осындай шынжырдай шұбырған “жақсы”, “жақсылардың” шылауында кеткендер кеше де болған, әрине, бүгін де бар. Соның салдарынан көпірген көбік сөздерге көміліп тұншығып қалғанымыз рас. Мата атымен бөз өтедінің кесірінен жадаулыққа, жадағайлыққа ұрынғанымызды бәріміз жақсы білеміз. Қопарып, қотарып сөйлеудің орнына бетін қалқып кеткенімізді кім жоққа шығара алады. Адамның, қоғамның сыртқы сұлбасын ғана суреттеп, оның ішкі жан- дүниесін, жан арпалысын аша алмадық қой. Содан барып қаншама есіл таланттар қор болды. Пленум, съезд шешімдерін насихаттаймын деп жүріп, өздерінің бойындағы Құдай берген таланттарын рәсуә етті. Сол бір жаман әдет әлі де жалғасын табуда. Менің бұдан басқа айтарым жоқ. Тек ертеңгі күннің қатал сұрыптауынан ғана дәмеленеміз.

–Сіз алғаш рет ақындық жолға бетбұрған кезде қандай әсерге бөлендіңіз, қалай арқаландыңыз? Ақындық тағдыр сізді несімен қызықтырды?

– Менің Түркістандағы теміржол мектебінде оқып жүргенде Жұмағали Әбуов деген парталас досым болды. Қазір ағылшын тілінің маманы. Ғылым докторы. Мақалалар, өлеңдер жазды. Мен де соған еліктеп қолыма қағаз, қалам алатын болдым. Екеуіміз ағайынды қоңыр қаздай болып аудандық газетке барамыз. Әрине, ондағы ағайлар өлеңдеріміздің беттерін шимайлап- шимайлап қайтарып береді. Бәрі бір қайтпаймыз. Тауымыз шағылмайды. Біршама уақыт өткеннен кейін жаңа өлеңдерімізді қайтадан алып барамыз... Ақырында, бір күні менің:

Қабырғада сұр шеге,

Ұстап тұр ғой киімді.

Мен де сондай өмірге

Болсам деймін тиімді, –

деген шумағым жарық көрді. Сол күні мен үшін іргеміздегі Қаратау қарс айрылып, алдымыздағы көлденеңдеп ағып жатқан Сырдарияның суы сирақтан келмей қалды. Алғашқы әсер осылай!

Ақындық тағдырдың—азапты тағдыр екенін кейін түсіндік. Өйткені ақын болу деген елдің мұңын, халықтың қасіреті мен қайғысын жырлау. Ал елдің қасіреті мен қайғысын, мұңы мен зарын арқалап жүру оңай болып па?! Менің ақын тағдыры—азапты тағдыр дейтінім содан.

–Жазушы болу қиын, өйткені көз майын тауысады. Ал ақын болу оңайырақ, жырды жазады да жүріп кетеді деген түсініктер пайда болып жүр. Ал, сізше қалай? Мұндай пікірлерге не дейсіз?

– Осындай сөздердің бары рас. Жазушы қаламдастарымның дәл осылай деп әзіл- шыны аралас түйреп кететіндері бар. Ондайда мен оларға “Сендер ғой бір хикаят (повесть) жазғанда от пен суға бір- ақ рет түсесіңдер. Ал екі хикаяттарың толық бір кітап боп шығады. Ал біз ақындар әр өлең сайын от пен суға түсеміз. Жүз өлең жазсақ, жүз рет от пен суға түсеміз. Ал жүз өлеңіміз сендердің әлгі кітаптарыңның жартысындай да болмайды. Сонда от пен суға екі- ақ рет түскен адамның азабы көп пе, жоқ әлде жүз рет түскеннің азабы көп пе” деп жауап берем...

Шынын айтқанда, екі жанрдың да табиғаты екі түрлі ғой. Жазушылыққа талантпен қоса аса үлкен төзімділік керек. Ал ақындыққа шап- шұп ұстасып, шартпа- шұрт айқаса кететін шапшаңдық қажет. Екеуі де оңай шаруа емес.

Мен жазушы болу дегенді неміс классигі Генрих Бель мен орыс және ағылшын классигі В. Набоковтың романдарын аударғанда көрдім. Азапты жұмыс! Күн ұзаққа, түні бойы үстел үстінде қаққан қазықтай боп шаншыласың да отырасың. Сарғайып, сарылып кетесің! Ал ақындықта мың өртеніп,мың жанасың! Екеуі де ауыр. Әр қайсысының орны бөлек.

–Өмір шындығы дейтін ұғымды қалай ұғындыруға болады? Мәселен, өміріміз, тұрмысымыз жақсы десек, айналамызда оған да мысал бар. Өміріміз, тұрмысымыз жетіліп тұрған жоқ десек, оған да келтіретін дәлелдер аз емес. Бірақ ақын көзі қырағы. Ақ пен қараны айырудың мәнісін қалай ұғындырасыз?

– Өмір шындығы деген ұғым– өте ауқымды ұғым ғой. Оған тек әлеуметтік жағдайымыз, яғни тұрмыстық деңгейіміз ғана кірмейді ғой. Әрине, Қазақстанда тұрмысы өте жоғары адамдар да, тұрмысы өте төмен адамдар да өмір сүріп жатыр. Тұрмысы өте жоғары адамдарға қарағанда, өкінішке орай, тұрмысы төмен адамдар әлдеқайда көп. Бұл– әлеуметтік теңсіздік!

Сонымен бірге, елді сыбайластық жемқорлық жайлап барады. Ол әбден күшіне мінгенде мемлекеттігімізге қауіп төндіруі мүмкін. Қазірдің өзінде олардың салып жатқан ылаңдарынан Қазақстанның екі өкпесі сығылып барады. Оны бәріміз көріп, біліп отырмыз. Оған қарсы күрес өте мардымсыз.

Сондай- ақ біз, саяси тәуелсіз болғанмен толық рухани тәуелсіз бола қойған жоқпыз. Не болғанда да, орыс тілі үстемдік етіп тұр. Мемлекеттік тіліміз, несін жасырамыз, мүсәпір халде. Өзінің мемлекеттік тілінде сөйлемеген мемлекеттік тілді қалай сен, толыққанды дей аласың?!

Бұлардан басқа қаншама қаптаған проблемалар бар. Айтып тауыса алмайсың. Ал бұл проблемаларға, көрсең де көрмегенсіп, көзіңді жұмып қарап, жауырды жаба тоқу, ақындығыңа да, азаматтығыңа да сын емес пе? Сондықтан ақын болдың ба, онда сен қоғам бойына дерт боп жабысқан кесірлі, кесапат құбылыстармен шайқасқа түс. Солармен күрес. Менің ұстанымым осы.

–Мұқағали ақынмен қаламгерлік әріптес ретінде сырласқан, кездескен,мұңдасқан сәттеріңіз болды ма?

– Мен Мұқаңмен тонның ішкі бауырындай боп қоян- қолтық араластым деп айта алмаймын. Олардың әдебиеттегі есімдері әбден бабына кеп күркіреп тұрған кезінде Маңғыстауға кетіп қалдым. Рас, Маңғыстауға кетпей тұрғанда аздап болсын кездесіп сөйлескендеріміз болған. Бірақ ол кездесулерді сырласу, мұңдасу деп айтуға болмайды. Өйткені онда біз сарыауыз балапандармыз ғой. Яғни ол кісілердің бізге сырын айта қоюы мүмкін емес қой.

Тек бірде Мұқаң мен Жұкең екеуі (Мұқағали мен Жұмекен) бірігіп соғымға бір жылқыны тұтас алып келіпті. Сол жылқыны екеуіне, (әрине, олар қай жерден қалай шабу керек екенін айтып тұрды), бөліп бергенім бар. Кейіннен бірер рет кездескенде Мұқағали ағамның “Әй, бала, сенің біздің үйде дәм татып кететін сыбағаң бар. Келмейсің бе?” – дегені бар.

Содан кейін Маңғыстаудан келіп Жазушылар Одағында бір шаруамен жүгіріп жүр едім, сонадай жерде бір топ ағаларымның ішінде тұрған Мұқаңның “Әй, қараңдаршы мына жүгіріп жүрген бала Темірхан Медетбековтен аумайды екен” деген дауысын естіп қалдым. Бұрылып сәлем бермеді дегені ғой. Ал менің бұрылуға мұршам жоқ. Өйткені Одақтың бір басшысы қағазыңды қазір әкелмесең кетіп қалам деген. Ертеңіне Маңғыстауға жол жүруім керек. Не керек, қағазыма қол қойдырып төмен түссем Мұқағали ағам екі- үш адаммен тұр екен. Ол кісілерге “Ассалаумағалейкум” деп сәлем бердім. Сәлемімді алған Мұқаң: “Әй, бала, жаңа ғана екінші қабаттан сенен аумайтын біреуді көрдім” дегені. Бұрылып сәлем беруге жарамадың деп астарлап айтқан назы ғой.

Мен жағдайымды айтып, айыбымды жуып- шаю үшін “Қаламгерге” шақырғаным бар... Ол кісімен кездескендегі осындай бір эпизодтар ғана есімде қалыпты.

Ал ол кісінің поэзиясын өте жоғары бағалайтын адаммын. Мұқаңның баспасөзде жарияланып жататын өлеңдері мен дастандарын қалт жібермей оқитын едім. Ықыласым да, ылтипатым да болды дей аламын. Содан ба, ол кісі қайтыс болғанда, сонау қиыр алыс Маңғыстауда жүрсем де, қабырғам қайысып отырып өлең жазып “Лениншіл жасқа” жіберген болатынмын. Бірден жарияланды. Бұл жерде ол өлеңді тұтастай келтіре кеткенді жөн көріп отырмын.

Мұқағали қайтқанда

Келді бүгін ажал- сұмның кезегі.

Өрт боп жанды өлең- жырдың өзегі.

Ақпай қалды, ағып жатқан бұрқырап

Жетісудың тағы да бір өзені.

Қала алмассың мұндай күні опынбай,

Әр жүректе “Қайран Мұқа”, ойпырмай.

Ақындардың жыр оқитын кешінде

Бір керемет өлең қалды оқылмай.

Тағы мұны қала алмасссың түсінбей,

Жүрек жылап, боран соқса ішіңде.

Сырахана үстелінің үстінде

Бір саптыаяқ сыра қалды ішілмей.

Жаңа үнменен қарсы алатын әр таңды,

Жек көретін өсек пенен жалтаңды,

Ақыным жоқ бүгін енді ортаңда

Жалақысыз еркін кешкен жалғанды.

Галстуксіз айқара ашық омырау.

Туы—Алатау,

Көкірегі – Атырау,

Болған емес онда өтірік көлгірсу,

Болған емес онда қайту, тоқырау.

Елемейтін,

Ескермейтін ептіні,

Тастайтұғын бетінен ап беттінің.

Өлең етіп ызғарлы түн, от күнін

Жол қозғалыс ережесін елемей

Көшелерді кешіп келе жататын

Мұқағали Мақатаев жоқ бүгін.

Мұқағали Мақатаев поэзиясына деген сол ықылас, сол пейіл әлі де сол қалпында. Қазір ол ұлы ақын, классик!

– Мұқаңның “Фаризаға” деген өлеңі бар. Сіз де талай рет оқыған шығарсыз. Осы өлең неге Фаризаға арналды? Кейде пайымдау деңгейлеріне қарай бұл туралы әркім әртүрлі болжам жасайды. Ал, сіздің пікіріңіздің қорытындысы қалай?

– Кезінде Мұқағали ағамыз,– кім не десе, о десін,– теперішті көп көрген ақын. Тұрмыс жағынан да, жұмыс жағынан да! Ондай кездерде адам жалғыз қалады. Көп- көп адам сырт айналады. Кешегі достарың сені көргенде көшенің келесі бетіне шығып кетеді. Ондай жағдай бірер жыл менің де басымнан өткен. Сондықтан білем... Ондай кездерде адам мұңын шағатын, сол мұңыңды түсінетін адам іздейді. Кешегі достардың келбеті әлгіндей: теріс айналған. Ал, Фариза қаншама ер мінезді дегенмен, әйел ғой. Жаны нәзік, жүрегі жұмсақ. Содан да ол Фаризаға мұңын шаққан, жүрек сырын ақтарған. Менің пайымдауым осы.

– Мұқағалидың мұңы дейміз, ол қандай мұң? Тұрмыстық жетіспеушіліктен қозғалған мұң ба, әлде қоғамдық дерттің науқасын дәл аңғарып буырқанған толғаныстардан туған жан күйзелісі ме? Бұл мәселеге сіз қалай баға берер едіңіз?

– Екеуі де бар. Бірақ ақынның жеке басындағы мұң қоғамдық, әлеуметтік, адамзаттық тіпті бүкіләлемдік мұңдармен бірге өрілмесе, оның өресі тым пәс, ауқымы барынша тар боп қалады. Мүқаңның Емханада деген атақты өлеңі бар. Соны оқып көрейікші.

Өкінішті...

Мына құрғыр сырқаттың беті күшті.

Жүрегім көтеріліс жасап жатыр

Бүзбақ болып кеудемде бекіністі.

Өкінішті.

О, Жүрек!

Менің алтын қазығым- ау!

Қайтейін қажыдың- ау.

... Қытықтаған бауырдың “назы” мынау,

Қажыдың- ау, байғұсым, қажыдың- ау!

Не істемекпін!

Жаным- ау, саған шипа істемек кім?!

Жаралғанда бүтін ем, үш бөлекпін:

Жүрегім—Африка, бауырым—Кипр,

Миым—Мұзды Мұхиттай...

Не істемекпін?

Міне, осы өлеңде ақынның тұла бойын жайлап алған дерт қана емес, әлемнің дерті жатыр ғой. Өз дертін әлемнің дертімен салаластырып, сабақтастырып жіберген. Кезінде осы өлең туралы былай деген екем: “Бір- ақ өріліп, бір- ақ құйылған тұтас өлең. Жеке жолын, жеке шумағын бөліп алып қарастыруға келмейді. Оны өлең табиғаты, өлең архитектоникасы көтермейді. Өйткені ақын айтылар сөзін бір- ақ ақтарған. Өлеңнің әлденеше жеріне қойылған үш нүктелер ақынның айтылмай кеткен сөздері емес, ақын өзегін өртеп шыққан қасірет күрсіністері. Бұл өлең– метафора болғанда да, образды метафора. Бұл өлеңде нағыз азамат ақынның болмыс- бітімі жатыр. Жүрегін Африкаға, бауырын Кипрге, миын Мұзды Мұхитқа теңеу белгілі бір ұғымдардың сыртқы ұқсастықтарын дәл басқан сөз бейнелілігін ғана емес, белгілі бір ұғымдардың ішкі драмасы мен трагедиясын ашқан ақын ойының масштабтылығын, ақын ойының ірілігін көрсетеді. Бұл өлеңнен ақынның жеке басының дертті демі ғана емес, Африка қасіреті, Кипр трагндиясы, Мұзды мұхиттың көрдей суық лебі ұрады. Ақын басына түскен өз қасіретін дүние қасіретінен бөлек қоя алмапты. Дүниеге алпыс екі тамырымен сіңіп кеткен ақын ғана осылай сөйлесе керек.” Осыдан артық не айта алам. Тек қосарым, Мұқағали Мақатаев осы бір өлеңімен- ақ Адамзаттық деңгейге көтерілген. Ал мұндай өлеңдер онда жетерлік.

–Мұқағали “Махаңдар жоқ, Махаңдардың сарқыты Мұқағали Мақатаев бар мұнда” дейді. Осындағы “Махаң” деген сөздің мағанасын сіз қалай талдап бере алар едіңіз?

– “ Махаң” деген сөзден адамның ойына бірден халықтың бостандығы жолында басын құрбандыққа шалған, қайтпас қайсар тұлға Махамбет түсетіні сөзсіз. “Махаңдар” деп тұрғаннан кейін бұл ұғым көп мағананы мегзеп тұруы әбден мүмкін. Яғни тағы бір ұлттың ұлы перзенті Мағжан бейнесін де танып білуге болады. Тіпті Махамбет, Мағжан сияқты елі мен жері үшін қайғы мен қасіретке батқан, жан- жүректері мұң мен зарға толы барлық ардақтыларымызды қамтуы да кәдік.

– Сіздің қатарласыңыз, жазушы Марат Қабанбаев Мұқағали туралы ағынан ақтарылып жазғанда “миына ұлттық коды жазылған ақын” деген керемет теңеуге жүгінеді. Осының мәнісін оқырмандарға қалай ұқтырар едіңіз?

– “Код” деген сөз, жалпылама тілмен айтқанда шартты белгілер жүйесі деген мағынаны береді ғой. Дипломатиялық, коммерциялық, әскери кодтар болатыны белгілі. Оның шешуі– жұмбақ. Оны белгілі бір адамдар ғана шеше алатынын бәріміз жақсы білеміз. Сонымен бірге генетикалық та код болады. Енді бұл, табиғи код, жаратылыс бітімінде болатын код. Марат осыны, генетикалық, яғни ақынның болмыс- бітімін ұлттың рухани табиғатымен бір қарастырып отыр. Бір сөзбен айтқанда Мұқағали табиғаты ұлттың құпия бір тылсым табиғи құбылыстарымен тамырлас деп отыр. Мен бұл бейнелі сөзді осылай ұқтым. Ол тылсым құпияны шешу біздің, және болашақ ұрпақтардың міндеті.

– Мұқағали “Абай жаққан бір сәуле сөнбеуі үшін” деп еңбек етті. Солай деп ұлы мұратты көздеді. Сол сәуле маздап тұр. Сол сәулені әрі қарай сөндірмеу үшін не істеу керек деп ойлайсыз?

– Абай өзінің бүкіл ілім- білімін, ой- өрісін, қуат- күшін қараңғылықпен күреске жұмсаған адам. Бұл күресте оның қаптаған қалың қолы болған жоқ. Мыңмен жалғыз жүріп алысты. Халқының жүрегіне сәуле құйғысы келді. Сол сәуле жарығымен халқын қараңғылықтан алып шығатын жол іздеді. Әрине, ол азапты күрес еді. Құдай- ау, “Ит көрген ешкі көзденіп, Елерме жынды сөзденіп” кететіндермен күресу оңай болып па? Бірақ күресіп бақты. Бәрі бір ол өзінің мақсат- мұратына көзі тірі кезінде жете қоймаса да, түптің-түбінде жетті. Өйткені Абай жаққан сол сәуле көп- көп адамдардың санасында, жаны мен жүрегінде жанып тұр. Мұқағали ақын сол сәулені сөндіріп алмайықшы деп тұр. Ал ол сәулені сөндіріп алмау да ұлы күрес. Заман да, қоғам да қазір тоғышар боп барады. Ал ондай тоғышар қоғам мен заманда адам бойындағы рухани отты сөндірмеу оңай шаруа емес. Ол үшін күрес, рухани күрес керек.

– “Мұқағали” журналының жарық көруіне қалай қарайсыз? Ол туралы сіздің ой-пікіріңіз, жеке көзқарасыңыз қалай?

– Әрине, дұрыс қараймын. Бірақ бұл журналдың бүкіл бағыт-бағдарына жан-жақты мінездеме бере алмаймын. Өйткені ол журнал қолыма анда-санда ғана түседі. Ал журналдың тұтас кескін- келбетін көрмегеннен кейін кесімді пікір айта қою қиын. Бірақ қолға түскен нөмірлері ұнады. Ол нөмірлерден Мұқағалидың рухын, Мұқағалидың мақсат- мүддесін, Мұқағалидың арман- тілегін танып- білуге болады.

– Енді тағы да өзіңізге оралайық. Сіздің шығармашылығыңызды зерделеп, зерттеп қарап отырсақ, екі кезеңді көреміз. Екінші кезең “Көк түріктер сарынына” енген кезіңіз. Бұл жерде сіз ұлттың рухымен тұтасып кеткен сияқтысыз. Мұндай әлемге енуіңіздің себебі қандай?

– Жалпы мен ізденістің ақынымын. Мен туралы жазып жүргендер де осылай дейді. Сіз менің шығармашылығымның екі кезеңнен тұратынын жақсы аңғарғансыз. Бірінші кезеңімде де эксперименке көп барғам- ды. Соған байланысты мені кезінде ғылыми-техникалық революция заманының, урбанизацияның ақыны деп мақтағандар да, даттағандар да болды... Енді ол жағына көп бара бермей- ақ қояйын. Оны өзіңіз де біліп отырсыз.

Екінші кезең—“Көк түріктер сарыны”. Мен бұл сарынға ұзақ дайындалдым. Ол “Күлтегін”, “Тоныкөктермен” танысқаннан басталғанды. Қаншама рет сол сарынның ішіне кірем деп жанталастым. Алдырмады. Көбі сәтсіз боп шықты. Сонда да қайтпадым. Ақыры, өзімше, дегеніме жеткендей болдым. Көк түріктер сарынының ішіне енгендей болдым. Орхон- Енисей жазулары тасқа қашалған ғой. Яғни ол тарихи дастандар жолынан қара тасты соққан қашау мен балғаның шыңылы естіледі екен... Менің өлеңдерімнен де, егер құлақ сап қарасаң, сол балға мен қашаудың үні шығады. Содан ба қағазға жазып отырсаң да тасқа қашап отырғандай болам. Әрине, ол сарынды мына уақыт пен заманға орай жетілдірдім, дамыттым. Әрине, мен ол сарынды тұтас меңгеріп алдым деп айта алмаймын. Толық игере алмаған, күш- қуатым жетпей қалған тұстарым да бар шығар. Бір айта кетер нәрсе, осы бір сырты қарапайым ғана форманың мүмкіндігі аса зор екендігін білдім. Еркін айтасың, еркін сөйлейсің. Бірақ сарын шеңберінен шықпауың керек. Оның да өз заңдылығы бар. Ол үшін ол сарынды өзіңнің бүкіл тұла бой, жан дүниеңе сіңіріп алуың керек. Сонымен бірге, ең бастысы, ол сарын сенің табиғи болмыс-бітіміңменен үйлесім табуға тиісті. Ал менің табиғи болмыс- бітімім нақтылық. Міне, осы үйлесім, мені белгілі бір дәрежеге жетуіме мүмкіндік берді деп ойлаймын.

Жаңа айттым ғой, бұл сарынның мүмкіндік аясы аса кең деп. Әсіресе, ол осы заманның қыры мен сырын, бет- бейнесін барынша көрсетуге кең жол ашып береді. Қысылып-қымтырылмай сөйлейсің. Сондықтан да мен қазір осы сарынның “тұтқынымын”. Шынын айтқанда ол “тұтқындықтан” босанғым кеп тұрған жоқ.

–Сіз де Мұқағали ағаңыз секілді ата- бабаның жан дауысын анық естігендей күй кештіңіз. Және оны қайта жаңғырттыңыз. Ол үн өзінің ежелгі ұлттық бояуын сақтай отырып түрленіп, түлеп жаңаша естіле бастады. Бұл әдіс пе, тәсіл ме, жоқ әлде сіздің бойыңызды кернеген табиғи құбылыс па?

– Бұл– әдіс те, тәсіл де, сондай- ақ, жаңа ғана айтып өткенімдей, менің табиғи болмысымның сол сарынмен үйлесім мен жарасымдылық табуынан болуы мүмкін. Оның себебін шамалы тарқатып кейін айтам. Алдыңғы сұраққа орай, мен ізденіс пен эксперименттің ақынымын деп айтып өткенім бар ғой. Сол кезде, эксперименттер жасап жүрген тұсымда, бір көз жеткізген нәрсем, қандай бір болмасын, тіпті сәтті деп ойлайтын эксперименттеріңіздің өзі, егер ол ұлттық дәстүрмен, ұлттық рухпен өзінің күре тамырымен жалғасып жатпаса, өлі дүние болып шығатынына көзім жетті. Ал ғасырлар қойнауында жатса да көк түріктер сарыны біздің қанымыз бен жанымызда бар ғой. Сондықтан бұл сарынды жұртшылық, ұлттық рух үніне құлағы тосаң боп қалғандар болмаса, бірден қабылдады.

– “Өлеңге әркімнің де бар таласы” қазіргі шақта тіптен үдеп тұрған секілді. Жыр жинақтарының санынан жаңылатын болдық. Осы үрдіске көңіліңіз тола ма, әлде толмай ма? Қазылығын айтсаңыз. Себебі , өлең жазып жүргендер сіздің сын-сыншылдық пайымдарыңыздан сабақ алуға тиісті.

– Сіз, адамның жанын жегідей жеп, қанын қайнататын сұрақ қойып отырсыз. Өйткені бұл сұрақ сіздің де жаныңызды жегідей жеп жүрген сұрақ болуы керек. Бұндай қазіргі процесті “Өлеңге әркімнің де бар таласы” деп атауға мүлде болмайды. Өйткені бүгінгі таңда өлең деген “Еріккеннің ермегіне” айналды. Аса қастерлі, қасиетті өлең деген ұғым қорланып жатыр. Содан барып оқырман қауымның талғамы тым төмендеп бара жатқанын жасыра алмаймыз. Ал талғамы дұрыс деген адамдар көкжасық, сұрқай өлеңдерді оқып, поэзиядан көңілі қалуда.

Рас, өресі биік, өлшемі кең өлеңдер жоқ емес, бар. Бірақ ондай өлеңдердің бет- жүзін, кескін- келбетін көлегейлеп, топан судай жөңкіліп жатқан әлгіндей лайлы өлеңдер көрсетпей бара ма деп қорқам. Ал олармен күресудің жолы әзір табылмай тұр.

– Сіз қызметтік салада баспасөздің қара жұмысынан ешқашан кол үзіп көрген емессіз. “Газет– ақынға қол емес” дейтін ұғым бар. Сол түсінікті сіз жоққа шығарган сияқтысыз. Оқырмандарыңыз осылай сұрақ қойса, не деп жауап қайтарар едіңіз?

– Мен бұрын да айтқам, қазір де қайталап айтам, мен ешуақта да өзімнің отбасымды өлеңмен асыраған емеспін. Отбасымды журналистикамен асырадым. Өлеңмен қалай асырайсың? Кезінде менің өлеңдерім жылдар аралатып 2- 3 баспа табақ көлемінде ғана кітап боп шықты. Ең төменгі ставкамен болар- болмас қаламақы қойылды. Ол қаламақы құрбы- құрдастарыңа жуумен- ақ Алматы ресторандарында қалатын...

Сондықтан менің асыраушым, сөз саласындағы қарапайым жанр, бірақ азабы мен мехнаты қай жанрдан да ауыр болмаса, кем емес журналистік қызмет болды. Мен оны шын ниетіммен беріле атқардым. Шынымды айтайын, мен ешуақытта жерінген емеспін. Журналистика деген алысып- жұлысып, тартысып- табысып жататын аласапыран мына дүниемен күн сайын бетпе- бет келетін ең бір белсенді алғы шептегі жауынгер жанр ғой. Өмірмен кілең бір ұстасқандай боп, қоян- қолтық араласып жүретін ол жанрдан творчествома алғаным да аз емес. Сондықтан мен журналистиканы өзімді байытатын құнарлы топырағым деп білем.

Ал бірақ “газет ақынға қол емес” деп жататындарға ештеңе дей алмаймын. Өйткені әр адам– әр басқа ғой. Менің түсінігім әлгідей.

– Адам қартаяды. Ол болмыстың заңы. Ал көкіректегі ақындық қартая ма? Өмір тәжірибеңізге сүйеніп не айтар едіңіз?

– Біліп отырмын, мені қартайып қалдың демесең де, соған жақындап қалдың деп отырсың ғой. Қайтесің, оның рас. Қартаю болмыстың заңы екені де рас. Бұрынғыдай күш- қайрат жоқ, бұрынғыдай тасып- төгіліп жататын ой арпалысы да, сезім бұлқынысы да жоқ. Бірақ оның есесіне сабыр бар. Көпті көрген тәжірибе бар. Не нәрсеге де саралап қарайтын, сарабдалдық танытатын пайым бар. Менің ойымша, әр жастың өзінің артықшылығы бар. Әркім сол жасқа лайықты өмір сүру керек деп ойлаймын.

Менің жасымды кешегі Мұқағали, Жұмекен, Төлеген, Кеңшілік, Жұматай, Жарасқандар көрген жоқ. Өкінішті. Тіпті көбісі елуге де келе алмай кетті. Мен бұл жерде Мағжан бастаған ағаларды тіпті ауызға да алып отырғам жоқ. Сондықтан осы жасқа келгеніме шүкіршілік деймін.

Ал енді ақындыққа келетін болсақ, әлі де көңілдің суы тартылып, бойдың қуаты сарқылып қалған ештеңесі жоқ. Әрине, бұрынғыдай екпін болмаса да, Құдайға шүкір серпін бар. Ең бастысы, өлең– менен, мен өлеңнен суыған жоқпыз.

– “Ақынның ақындығы—арда ғана” деп еді Мұқағали. Шығармашылықтағы ар, намыс деген ұғымды қалай ұстанып келе жатырмыз? Бұл туралы сіздің ұстанымыңыз қандай?

– Бұл сұрақ—ең үлкен, ең басты сұрақ. Өйткені ақындықтың ақындығы, Мұқағали айтқандай, арлылығында. Арлы ақын ғана ұлттың үні, елдің намысы бола алады. Арлы ақын ғана әділдік пен шындықты айтады. Ал әділдік пен шындықты айту оңай шаруа емес. Оған батылдық керек. Қазір, құдайға шүкір, арлы ақындар жоқ емес, бар. Бірақ олар тым аз. Аз екен деп күйінуге де болмайды. Өйткені олар қай кезде де аз болған.

Бұл жерде мен өзім туралы ештеңе демей- ақ қояйын.Оны жұрт айтсын.

– Егер сізге өмірді қайта бастау мүмкіндігін берсе, ақындықтан бас тартар ма едіңіз?

– Қалай бас тартпақпын?! Ақындық деген Алла тағаланың берген сыйы ғой. Адам деген, егер ол ақымақ болмаса, Алла тағаланың сиынан бас тарта ма?!

– Келешектен күтер үміттеріңізді де баяндай кетсеңіз. Қазақтың жүрегіне сенім шұғыласын қалай ұялатуға болады.

– Бәріміз жақсы білеміз, адам мен адам арасындағы сенім, ең алдымен, бір- біріне өтірік айтпаудан басталады ғой. Ал қазір, бәріміз мұны да жақсы білеміз, қоғамды өтірік жайлап барады. Таңертеңнен кешке дейін көретінің де, еститінің де қулық пен сұмдық, алдау мен айлакерлік. Мұндай кезде болашақ деген сенім де тым бұлыңғыр, тұманды. Оны сейілту үшін қоғамды өтірік пен өсектен, қулық пен сұмдықтан аршып алу керек. Оны аршып алу дегеннің өте қиын екенін де жақсы білеміз. Ол үшін демократиялық үрдістерді молынан енгізіп, қанша ауыр болса да,шындықты, әділдікті айта білуіміз керек. Осылай болса екен деп тілеймін. Сонда ғана бұлыңғыр үмітіміздің жұлдызы жарқырап, көмескі сеніміміздің тұманы сейілетін болады. Олай болмады ма, онда бәрі бекер!

Әңгімелескен Жақыпжан Нұрғожаев

“Мұқағали” журналы № 9. 2010 ж.

“БІЗДІҢ ЗИЯЛЫ ҚАУЫМДЫ ЖАҒЫМПАЗДЫҚ МЕҢДЕП АЛДЫ”

– Жұрт сізді аузы дуалы ақындардың қатарына қосады.Ал сіз кез келген жерде азаматтық, ақындқ позициямды көрсете білдім деп ойлайсыз ба?

– Шүкір, реті келген жерде ақындық позициямнан да, азаматтық позициямнан да кері шегініп көрген жоқпын.Айтатын жерде айттым. Жазатын жерде жаздым. Алла тағала тіл мен жақ берген соң қоғамда болып жатқан жақсы-жаманды құбылыстарды қызыл тіліммен жанып отырдым.

– Демек, бәз біреулер тәрізді қап, әттеген-ай,айтарым ішімде кетті-ау деп аһ ұрып қалған кезіңіз жоқ қой.

– ...Әрине, бүкіл шындықтың бетін түріп тұрып айттым немесе ақиқатты шегіне жеткізе сөз еттім деуге болмас. Адам болған соң кейде шындықты айтуға мүмкіндігің жетпей қалатын кездер болады. Шындықтың қанын сорғалатып тұрып айтатын тұста алды-артыңды ойлайтын сәттер де кезігеді.

Бірақ өз басым еш уақытта пікірімнен тайып, бұғып қалған емеспін.

– Жалпы, сіз “біздің қоғамда өтірік сөйлемейтін, әйтсе де шындықты айтпайтын тым жалтақ зиялылар легі көбейіп кетті” деген пікірмен келісесіз бе?

– Жалтақтық өз алдына, біздің зиялы қауымды жағымпаздық дерті меңдеп алды. Қазір біздің зиялылар белгілі бір лауазымды адамды мақтағысы келсе де, жерден алып жерге салып даттағысы келсе де үндеу хат жазуды сәнге айналдырды. Соны өздерінше бір қадірлі іс көреді. Есіңізде болсын, хат жазу арқылы тарих жасалмайды. Мәселен, түнеукүнгі Елбасының атына мадақтау айтып жолданған “28 дің үндеу хатын” алайықшы. Кешіріңіз, Президентті мен де қатты сыйлаймын, мына отырған сіз де сыйлайсыз. Өзі сыйлаған қарапайым халық та сыйлайды. Ал енді соны міндетті түрде дабырайтып, әр жерге бір жазып, әр жерде бір айту қажет пе? Сол 28 дің әрекетін қоғам әртүрлі қабылдады. Тіпті олардың бұл ісін жағымпаздық деп бағалағандар да болды. Айналып келгенде солардың бірсыпырасы мен мәтінмен таныспай қол қоя салып едім деп масқара болды. Сонда олардың жетесінің жеткен жері осы ма? Асыра дәріптеушіліктен тұратын хаттың түп-тамыры жарамсақтықта жатыр. Жарамсақтық зиялы қауым аузымен айтылып жатса, жараспайды-ақ. Мен өзім бұл хатқа қол қойғандардың ішінен Әбіш Кекілбаев, Мұхтар Мағауин, Қабдеш Жұмаділов, Мұхтар Шаханов, Дулат Исабеков, Төлен Әбдік, Әшірбек Сығай сияқты азаматтардың жоқ екенін көріп сүйсіндім.

– Рас, “28 дің хатын” қоғам сан-саққа жүгіртті. Қазір жоғары билікке ауызба-ауыз дат айтатын жан қалмады деп күйініп жүргендер де баршылық.

– “Көзі ашық, көкірегі ояу” адам әр кез халықтың сөзін сөйлеуге ықыласты болғаны ләзім. Әйтсе де зиялыларға да батпандай базына айта беруге болмас. Себебі олардың арасында да халыққа жаны ашып, қоғамда болып жатқан келеңсіздіктерге жүрегі сыздап, Үкіметке өз үнін дүркін-дүркін айтып жүргендер баршылық. Баспасөз беттері арқылы да пікірін білдіріп жатқандар қаншама.? Өкініштісі, соларды тыңдайтын құлақ жоқ. Бейнебір бәрі тас керең болып қалғандай.

– Ұсыныс айту үшін Үкіметтің құлағының түбіне жақынырақ жүру керек қой. Сіз осы ақын-жазушылардың мемлекеттік саясатқа араласып, билікке бір табан жақын жүруін қалайсыз ба?

– Саясатқа кез келген адам араласуы керек. Саясатты білмей, түсінбей жатып елдің мұң-шерін айту мүмкін емес. Тіпті бүкіл дүниежүзінде саясатсыз өмір сүретін адам жоқ десе болады. Мәселен, еуропалықтар әлеуметтік жағдайы келіспесе, тұрмысының күйі кете бастаса түгел жаппай бейбіт шеруге шығып, наразылық білдіреді. Біз қайта саясатпен дұрыс айналыса алмай жүрміз. Біздің халқымыз әлі күнге дейін демократия деген ұғымға үрке қарайды.

– Сонда демократияны желеу етіп біз де еуропалықтар тәрізді қит етсе шеруге шығуымыз керек пе?

– ...Жоқ, сіз мені түсінбедіңіз. Мен еуропалықтарды мысал еткенде, олардың қоғамда болып жатқан өзгерістерге дер кезінде сауатты түрде үн қата білетіндіктерін айтып отырмын. Саясат дейтін бір елді құртады, бір елді жұтады. Енді бір елдің еңсесін көтеріп, аяғынан тік тұрғызады. Сондықтан саясатқа өте сақ қарауымыз керек.Қоғамның әрбір өкілі саяси сауатты болса ғана мемлекетіміз ілгерілей түседі. Саясаттан тыс өмір сүруге болмайды. Егер ұстанған саясатың сауатсыз, әлсіз,тым солқылдақ болса еліңнің, жеріңнің ту-талақайы шығады. Біз саяси өзгерістерді бақылап отыруға ден қоюымыз керек. Мысалы, қазір біздің қоғамда күн тәртібінен түспейтін мәселенің бірі—тіл мәселесі. Қазақ тілінің байғұс халге түскенін қанша жыл айтып, құдайдың зарын қылып келеміз. Бірақ тіл мәселесі шешілді ме? Жоқ. Қажет десеңіз шешілетін түрі байқалмайды. Осы жерде өзім куә болған бір жайтты айта кетейін. Жақында көшеде келе жатсам, анадай жерде бір топ жігіт жол жөндеп жатыр екен. Негізінен орыс жігіттері. Оларға жақындағанда байқағаным әлгі орыс жігіттері бір-бірімен өзбекше сөйлесіп жүр. Мен Түркістанда өскен адаммын. Керемет сөйлеп кетпесем де өзбекше жақсы түсінемін. Бұрылып тұра қалдым. Бес-алты жігіт. Өңкей орыстар. Араларында бір-ақ өзбек бар. Өзбекстаннан Қазақстанға келіп өзбекше сөйлеп жүр. Соларды көріп, қазақ тілінің нақ қазіргі жағдайына ішім удай ашып, қатты күйіндім. Бұл да –сол осы мәселеге келгенде саяси сауатсыздығымыздан орын алып отырған жайт. Дін мәселесі де солқылдап тұр. Қоғамды жемқорлықтың жаулап алуы да саясаттың әлсіздігінен. Сондықтан, тек қана ақын-жазушылар немесе зиялы қауым өкілдері ғана емес, кез келген қазақстандық саясатқа араласа білуі тиіс.

– Ал сіз өзіңіз неге саясаттың шаужайына жармасып, лауазымды орынтақтың буына қызықпадыңыз?

– Мен саясаттың шаужайына жармасқым-ақ келді. Бірақ мені араластырмады ғой. Кеңестік дәуірде “тек қана коммунистік партияны мақтап, мадақтап, сонымен ғана жүру керек” деген ұғым бар еді. Саясаттың үлкені—осы. Біле-білсеңіз саясатпен айналыспа деудің өзі—ең зұлым саясат. Сен біздің саясатымызға кіріспе,өлеңіңді жаз, қойшыңды мақта, мұнайшыларды жаз. Міне адамды қор қылып, зиялы қауымның басына перде тұтып қоюдың көкесі– осы.

– Жақсы, бұл кеңестік дәуірдің идеялогиясы делік. Ал тәуелсіздік алған кезеңнен бастап өзіңіз тәрізді қазақ өнеріне жаны ашитын, ұлттық өнер жолында өмірімді сарп етсем дейтіндер билікке ұмтыла бастады ғой. Қазір көбісінің құрығанда депутат болғысы келеді...

– Шын мәнінде, осындай үрдістің пайда болғаны рас. Бірақ жаңағы өзің айтқандай саясаттың шаужайына жармасып, биліктің буына қызығып мансап қуған өнер адамдарының арасында халыққа шын жаны ашығандықтан осындай әрекетке барғандары да бар. Олар Парламент қабырғасында жүріп те өнердің жоғын жоқтап, халықтың мұң-зарын айтудан жалыққан емес. Рас, депутаттық мандатты иеленіп алып, халық мүддесі ұшін қызмет етудің орнына жеке басының қамын күйттеп жүргендер де баршылық. Мұны да жоққа шығаруға болмайды. Өйтіп қарақан бастың қамын күйттейтін қарабайыр саясаткер болғаннан, адал еңбекпен нан тапқан артық шығар. Сөз жоқ, саясатта сайқалдыққа салынатын кездер болады. Бірақ оның өзі де ел мүддесі үшін жасалынуы керек. Саясатта ұлттық рух болуы қажет. Ұлтын әуре-сарсаңға салатын, шаршататын саясаттың қажеті қанша?

– Осыған керісінше қалыптасқан тағы бір құбылыс бар. Ол лауазымы мықты шенеуніктердің еріккеннің ермегіне айналдырғандай өлең жазып, ән шығаруға көшкені. Қалай ойлайсыз, бұл қақпақылдықтың астында ұлтқа төнер қауіп-қатер жатқан жоқ па?

– Әрине,ұлттық өнерге шын жаны ашитын адамдардың лауазымды қызметке қызығып, мансап қуып кетуі, ал сол билікке бір табан жандардың ән салып, өлең жазуы ұлттық өнерге, қазақ ұлтының рухани дамуына өзіндік кері ықпалын тигізеді. Ойлап қарасам, қолыма қалам алып, өлең жазғалы бері өз басым таңдамалымның екі-ақ томын шығарыппын. Түнеукүні үлкен қадірлі адамдардың, тәуелсіздігімізге қызмет еткен ел сыйлайтын тұлғаларымыздың үш-төрт том болып шыққан таңдамалыларын көріп таң-тамаша болдым. Тіпті біреуінікі бес томнан құралған. Іші толған өлең. Оқып көрсеңіз, қарның ашады, іліп алар бір өлең таппай жыларман боласың. Бұл енді—ұлттық әдебиетке жаны ашымаудың белгісі. Нағыз сорақылық. Қазақ әдебиетінің құнын түсіріп, бәсін кетіру. Еріккеннің ермегі деп өзің дұрыс айтып отырсың. Айналып келгенде, жаңағы еріккендердің ермегін оқыған жұрттың талғамы бұзылады. Рухани байлығымыздың құны төмендейді. Егер бұл үрдіс осы күйінде қалыптаса берсе, күні ертең қазақтың қанын ширықтыратын, рухтандыратын дүние таппай қаламыз.

– Ал енді бұған қандай да бір тосқауыл қоюға бола ма? Мүмкін нақ осы мәселеге қатысты заң қабылдау қажет болар...

– Жоқ. Бұл келеңсіздікті тізгіндеудің бір-ақ амалы бар. Ол үшін қазақ баспасының ар-ұятын ояту керек. Сонда ғана бұл сұрқайлықтан құтылуға болады. Қазір ақшаға қызыққан баспалар жазылған дүниенің мағнасын жете түсінбей-ақ , он томдығыңызды да шығарып бере салады.Қолында қаржысы бар адам біздің елде кітап шығару деген айтарлықтай бас ауыртар мәселе емес. Бастысы—ақшаң болса болды. Екі миллион, бес миллион салып жіберсең болғаны, кітабың шығып, қоғамға атың белгілі әжептәуір интелект болып шыға келесің. Сосын әлгі кітабыңды кез келген үлкенді-кішілі мінбеде мақтанып, масаттанып көрсете беруіңе болады.

–Бірақ сол баспалардың басында отырғандардың көпшілігі әдебиетті түсінетіндер ғой...

– Иә, басым бөлігінде әдебиетті түсінетін жандар отыр. Амал қанша, олар шығармаймын, мен мұндай сауатсыздыққа қарсымын деп бірден кесіп айта алмайды.Сапасыз, ойсыз дүниелер шығып жатыр. Баспа маңындағылар пайда тапқандарына масаттанып отыра береді. Оларға мол қаржы болса болғаны. Қазір “біз рухани құндылығы бар дүниелерді ғана басамыз” деп табандап отырып алатын бірде-бір баспа жоқ.

– Соңғы кезде қазақ қоғамының басын қатырып жүрген тағы бір мәселе бар. Қарапайым жұрт зиялы қауым деп кімді айтарын білмейді. Тіпті бәз біреулер бізде зиялы қауым жоқ деп айтып жүр. Мұндай пікірдің айтылуына не себеп деп ойлайсыз?

– Зиялы қауым дегенді әркім әрқилы түсініп жүр. Мәселе—осында. Біреулер үлкен қарияларымызды оқымаса да зиялы қауым деп түсінеді. Зиялы қауым дегеніңіз—көзі ашық, білімдар, бүкіләлемдік білімнен хабары бар, салиқалы ой айтатын адам болуы керек. Ал адам баласына қиянат жасамайтын, жалған сөйлемейтін, бетіңді тіліп тұрып шындықты айтатын, әйтсе де көкірек көзі біліммен сусындамаған қарияларды біз ақылгөйлер санатына қосуымыз қажет. Осы екі ұғымды бір-бірімен шатастырып алуға болмайды. Негізінде, зиялы қауымның терең болғаны абзал. Оның ақыл-парасаты тек қана бір ұлттың түйткілдерінің аясында ғана емес, әлемдік ойлармен жалғасып жатуы тиіс. Өзінің ішкі болмыс-бітімін әлемдік тұрғыда байыта білетін, ой-пайымы әлемдік межеден асып-төгіліп жататын адамды ғана біз зиялы қауым санатына қоса аламыз.Ол әрі арлы, әрі білімді, батыл, өткір адам адам болуы керек. Зиялы қауым дегенңіз—осы. Ал біздің қазақта мүндай адамдар саусақпен санарлық. Жұрт осыдан кейін де “бізде зиялы қауым жоқ” деген пікірге бой алдырған болар. Тағы бір айта кетерлігі, кейбір зиялылардың бойында жоғарыда аталған қасиеттердің бәрі болуы мүмкін. Ол ақылды,арлы, білімді , өткір бола тұра, өте қу адам делік. Өзінің бойындағы ілім-білімін халқы үшін жұмсамайды, тек өзінің жеке басына, немесе білгенін ұлтқа қарсы пайдаланады. Мұндайларды зиялы деуге болмайды. Бұлар—қоғамға өте зиянды адамдар. Олар тіпті қазақтың мүддесінен, өзге ұлттың мүддесін жоғары қояды. Мұндай адамдар қазақта да бар. Десе де, олардың білімі бір басынан асып- жығылады. Солардың ішінде орыс тілінің сойылын соғып, “Қазақстанда орыс тілі құрып барады” деп байбалам салып жүргендер де баршылық. Олар асыра сілтегені соншалық 2005 жылдары Қазақстанда қазақ тілін білмегендерді азаматтықтан шығарып тастайды деген өтірік ақпарат таратты. Өзіңіз айтыңызшы, ондай бізде болды ма? Осылай ұлт пен ұлтты бір-біріне қарсы қойып сөйлеу—бұл зиялылық емес. Анада “Қазақстан” телеарнасының мерейтойы тек қана қазақ тілінде жүргізілді. Осы тұста тағы атағы әжептәуірім адамдарымыз “адам құқы бұзылды” деп өре түрегелді. Бұл да сонда зиялылық па?

– Рас, неге қазақтың бетке ұстар азаматтары тым “орысшыл” осы? Әлде бұл тағы сол жалтақтық синдромы ма?

– Жоқ, бұл жерде оларды бірден жалтақ дей салу келіспес. Бұл ретте рөл ойнап отырған бірінші нәрсе—психология. Орысша тәрбие оларды осындай деңгейге жеткізді. Олардың ойынша біз орыс тілін сақтап қала алмасақ, бітті, болды, құримыз. Нақ осы жерде бір-ақ нәрсені мысал етуге болады. Мысалы, Шоқан Уалиханов бүкіл шығармасын орыс тілінде жазды. Бірақ қазақ Шоқанды мүлдем жадынан шығарып тастаған жоқ қой. Керісінше, ұлықтап, ұлылардың қатарына қосты. Сондықтан біздің зиялы қауымға еш қорықпай-ақ, алдымен орысшыл психологиясын өзгерту керек. Реті келген жерде қазақтың жүрегін тырнаған жебір қайғысын айта білу қажет. Олар ынты-шынтысымен қазақтың болашағын бағдарлап, ұлттық мүдденің мәртебесін көтеруге үлес қосуға міндетті.

– Біраз жайттың басын қайырдық. Ал енді ақын.ақынға келіп, поэзияға қатысты сауал тастамасақ болмас. Сіз осы мүшайра дегенге қалай қарайсыз? Соңғы кезде жас ақындар арасында да, аға буын арасында да мүшайра өткізіп, бақ сынау әдетке айналып жүр. Осы үрдісті жиілету арқылы тек біз мүшайра үшін ғана өлең жазатын мүшайрашыл ақындар легін қалыптастырып алып жүрмейміз бе?

– Мүшайраның кейбір сәтті өтетін кездері де болады. Жыр жарысы өлеңді насихаттау үшін ғана керек. Дегенмен “мүшайра қазақ әдебиетінің деңгейін көтереді” деп дабырайтуға болмайды. Бұған мен ешуақытта сенген емеспін, сенбеймін де. Мүшайра тек халықтың өлеңмен сұхбаттасуына ықпал ете алады.

– Ал көркем шығарма тудыруға мүшайра ықпалын тигізе ала ма?

– Жоқ. Бұл да күмәнді нәрсе. Жаңа өзің айтып отырғандай ақындар мүшайра үшін ғана өлең жазатын болып алды. Мәселен Жамбылға арналған мүшайра өтетін болса, онда тек қана Жамбыл туралы өлеңдер жазылады. Абайға арналған жыр жарысы өтті. Онда да тек Абай жайлы өлеңдер жазылды. Мүшайраның табиғаты мүндай болмауы керек. Ақындарды тақырыптың аясына шектеп қоюға болмайды. Тақырыпқа байлап-матап қойғаннан кейін ақындарда бірін-бірі қайталау пайда болады. Тіпті ақындардың баз бірі жүлде алсам болды деген оймен өлең жазуы мүмкін. Өкінішке қарай, осыдан барып, астарында зіл жоқ, қоғамға ой салатын тұсы кемшіндеу, сылдыр суы мол өлең жазылады. Негізінде, мүшайрада еркіндік болса, ақындардың кең көсілуіне мүмкіндік туар еді.

–Сіз қазақ поэзиясында саяси астар жоқ деген пікірмен келісесіз бе?

– Поэзия—көркем шығарма. Құрғақ саясат пен әдебиетті шатастырып алуға болмайды. Көркемдігі болмаса өлең тумайды. Саясат—қоғамды өзгертетін алып құрал. Ол қоғамның лакомотиві іспетті. Саясаттың ықпалымен қоғам өзгереді. Мәселен, бір жерде төңкеріс болып жатады, енді бір елдерде түбегейлі реформалар орын алуы мүмкін. Осы тұстағы кез келген құбылысты көркем шығармаға айналдыруға болады. “Саясаттан әдебиет бөлек, әдебиет саясатты сөз етпеуі керек” деген, ол—ақылға қонбайтын нәрсе. Саясаттың арқасындағы өзгерістер қандай болды, жүргізілген саясат нендей нәтиже берді, соны көркемдеп, қорытып алып барып, өлеңге айналдыра білу керек. Мысалы, Әуезовтың “Қараш-қараш оқиғасын” алайық, тұнып тұрған саясат. Сол замандағы отаршылдықты, болыс-билердің әділетсіздігін, байшыкештердің озбырлығын осы туындыдан- ақ көруге болады. Әуезов осы туындысы арқылы сол заманның саясатын ашып көрсетіп отыр. Толстойдың “Война и мир” шығармасы да қып-қызыл саясат. Достоевскийді оқыңыз, ол да—саясат. Байрон мен Шекспир де саясаттан айналып кеткен жоқ. Қоғамды өзгертетін саясат болса, сол қоғамның портретін көрсететін көркем әдебиет. Ал осыдан кейін келіп қазақ поэзиясында саяси астар жоқ дегенді қалай айтасыз? Қазақ ақындары саяси салмағы басым өлең жаза алмайды деп қалай көз жұмуға болады? Біздің ақындарымыз қоғамда болып жатқан келеңсіздіктерді сөз етпей жатыр ма? Қоғамдағы өзгерістерді өлең-жырына арқау етпейтін ақын жоқ.Демек, “қазақ поэзиясы саяси астарсыз өлеңге құмар” деп тағы да айта алмаймыз.

– Әйтсе де көсемдерді мақтап жазатын да ақындар бар ғой...

– Рас, көсемдерді мақтап, олардың ұстанған саяси бағытын көкке көтере әспеттеп жататын ақын-жазушылар да бар. Бұл үрдіс Кеңестік кезеңде де болған. Әлі де бола бермек. Мұның несі ерсі? Мәселен, ақындардың бір легі тәуелсіздік алған тұста ел астанасы Ақмолаға көшірілгенін бірауыздан қуаттады. Ал олардың енді бір қатары Алматы астана қалпында қала беруі керек еді деп өкініш білдірді. Өз басым Елбасының бұл саясатын қос қолыммен қолдаймын. Орыстанып бара жатқан Ақмоланың Астана болуы құптарлық-ақ дүние. Осы құбылысты да біреулер мақтап жазды, енді біреулер даттап жазды. Қоғам болған соң пікір қайшылықтары кездеседі. Екі жақты пікірдің қалыптасуы бәсекелестік деңгейімізді көтереді. Ал бәсекеге қабілетті ортада болашаққа деген ұмтылыс күшейе түсетіні айтпаса да түсінікті.

– Болашақты әркім өзінше болжайды. Сіз осы қазақтың болашағын қалай елестетесіз?

– Жақсылыққа сенемін. Қазақ мүддесінің биік тұрғанын қалаймын. Ұрпақтан-ұрпаққа не қалатынын білмесем де, қайран қазағымның арман-мұратына жететіні көз адыма елестейді. Бірде ірі ойшыл Конфуций шәкіртіне “Он ұрпақтан кейінгілердің болашағы қандай болатынын болжай аласың ба?” деген сауал қойыпты. Сонда шәкірті: “Әкеден балаға, ұрпақтан-ұрпаққа не қалатыны анық белгілі болса, жүзінші ұрпаққа дейін болашағын болжау қиын емес” деп жауап берген екен. Сол сияқты қазақтың болашағын болжау үшін де ұрпақтан ұрпаққа не қалатыны анық белгілі болуы керек. Қоғамды жайлаған келеңсіздіктер жойылмай, рухани құндылықтарымыздың бәсі артпай, саяси сауатымыз жетілмей тұрып іргесі берік ел боламыз деудің өзі қиындау. Елдің тірегі—рухани құндылықтарымыз. Тіліміз бен дініміз, діліміз бен салт-санамыз әр қазақтың тірегі іспетті. Тірегі мықты болмаса, шағын ғана шаңырағыңда береке болмайды. Ал үлкен мемлекеттің іргесі берік, халқымыздың болашағы сәулелі болуы үшін біз қазақы құндылықтарымызды ұрпақтан-ұрпаққа аманат етіп, жеткізіп отыруымыз қажет. Сонда ғана жүз бәленбай мыңыншы ұрпақтың санасында қазақтық рух шиыршық атып тұратын болады. Ал ұрпақтан-ұрпаққа қазақтық рух жалғасып отыратын болса, қазақтың болашағы еш күмәнсіз байырлы болады деп сенемін.

– Әңгімеңізге рахмет!

“ҰЛТТЫ ҰЯТҚА ҚАЛДЫРЫП ЖҮРГЕНДЕР ҮШІН КҮНДЕ ҰЯЛАМ, ӨЗІМНІҢ ҚАЗАҚ ЕКЕНДІГІМЕ КҮНДЕ ҚУАНАМ, КҮНДЕ МАҚТАНАМ.”

«Жас алаш» газетінің тілшісі Ержан Әбдірамановпен әңгіме.

27 шілде, 2001 ж.

Осыдан сан ғасырлар бұрын жазылса да, керемет рух беретін қасиетке ие жазбалар бар. Ол – Күлтегін, Тоныкөк дәуірінен қалған тас ескерткіштердегі жырлар. Біраздан бері қазақ поэзиясында сол жырлардың сарынымен жазылған, бірақ көркемдегі, шеберлігі жағынан жетілдірілген өлеңдер пайда болды. Авторы – бүгінгі біздің кейіпкеріміз Темірхан Медетбек.

Т. Медетбек – бұрын да рухы биік өлеңдерімен танымал болған, «махамбетшіл ақын» атанған қаламгер. «Тағдырлы жылдар жырлары» кітабы үшін 2001 жылы Мемлекеттік сыйлыққа ие болды. Ақын Аманхан Әлім ол кісінің әфсаналарды, ертегілерді өлеңге пайдаланудағы шеберлігіне тәнті екенін айтқан еді. Ал Орхон-Енисей жазбаларының сарынымен жазған соңғы дүниелері әдеби ортада үлкен пікірталас туғызып отырған көрінеді. Біздің алғашқы сұрағымыз осы жайлы, яғни, ақынның қазіргі шығармашылығы турасында болды.

– Біраз уақыттан бері «Көк түріктер сарыны» дейтін кітап жазып жүрмін. Зерттеумен айналыспасам да, көк түріктер туралы, олардан қалған жазбаларды оқыған едім. Сол түріктердің:

«Түрік елі үшін...

Түн ұйықтамадым,

Күндіз отырмадым

Қызыл қанымды төктім,

Қара терімді жүгірттім...»

дейтін сөзі бар ғой. «Жүгірттім» дегені – «сорғалаттым» дегені болу керек. Бұлар – біздің ойымызға үлкен эпикалық тыныс, леп, дем беретін сөздер. Осы жолдар ойыма қайта-қайта оралып келе берді. Бірақ шығармашылығыма үлкен бетбұрыс жасайды деп ойламаған едім. Сосын осы бағытта, осы сарында біраз жұмыс істеп көргім келді. Кешегі күн басымыздан кешірген аласапыранды, алағай да бұлағай кезеңдерді, бүгінгі азаматтығымызды, бүгінгі биігімізді, сонымен қатар қазіргі келеңсіздіктерді көк түріктер сарынымен жырлағым келді. Яғни, бұл бүкіл тарыхымыздағы айтулы оқиғалар, ірі құбылыстар жайлы болмақ. Жұрттың айтуынша, жаман шықпаған сияқты. Қабылданып жатыр. Ең бастысы, бұл – адамға күш-жігер, рух беретін форма екен. Еркін айтасың, еркін сөйлейсің, өзің жазып отырып, таудай биіктейсің, даладай кеңістікке ие боласын. Бұрқырап тасисың, өзіңдегі бар қажыр-қайратқа барынша мүмкіндік бересің. Осыны қалап, қазір осы тұрғыда жұмыс істеп жатырмын. Бұл – тек көк түріктерді жазу емес, көк түріктер сарынымен поэзияның жаңа өрісіне шығу. Ол мақсат орындала ма, жоқ па, оны уақыт көрсетеді. Өйткені, шығарма әлі жазылып жатыр.

Сосын көптен көкейімде жүрген бір мәселе бар еді. Ол мәдени байланыстар жайында.

Қазір өзге мәдениеттермен бұрынғыдай рухани байланыстар жоқ. Ол байланыстарды мүлде үзуге болмайды. Онда өз мәдениетімізге құрып кету қаупі төнеді. Осы арада мен мынадай үш мысал келтіргім келеді. Түйінін соңынан айтам.

Бірінші мысал. Ертеде біздің жерімізден Үндістанға қайың көшетін апарып егіпті. Ол өзге климатқа тез бейімделген, өсіп-өркендеген. Бірақ өзінің генетикалық кодын сақтаған. Өсімдіктері мәңгі жасыл қалыпта тұратын тропикалық климатта әлгі қайың ағашы жыл сайын біздегідей күз мерзімінде жапырағын төгіп, ал көктемде бүршік жарып, жапырақ жаятын болған. Яғни, өзінің тегін жоғалтпаған.

Екінші мысал. Мен біраз уақыт Маңғыстауда жұмыс істедім. Шөлейт аймақ болғандықтан ол жердің жылқысы бәкене бойлы, бірақ өте төзімді болып келеді. Осының тұқымын жақсарту үшін Ресейден асыл тұқымды айғырлар әкелді. Бірақ ол жылқылар Ресейдің шөбі белуарға дейін өсетін шалғынды жерлеріне үйренген болу керек, Маңғыстауға келгесін, ол аймақтың тықыр шөбіне мойындары жетпей, бәрі аштан қырылып қалады.

Енді үшінші мысал. Иттің «бультерьер» дейтін тұқымы бар. Осында – Алматыда да қаптап жүр. Әртүрлі тұқымдарды будандастырудан шыққан, тегі жоқ. Осы иттің жақ сүйектерінің күшін, яғни, жыртқыштық қабілетін арттыру үшін адамдар былай істеген. Жоғарырақтан көлденең керме темір орнатылған саңылаусыз бітеу бөлмеге «бультерьерді» қамап, суға электр тогын қосады. Сол кезде жанын қоярға жер таппаған ит секіріп, әлгі белдеме темірге тістей жабысады. Осы арқылы иттің азу күшін арттырып, оны нағыз жыртқыштық дәрежеге жеткізген. Еуропа елдерінде қазір бұл итті ұстауға тыйым салынған. Ал бізде өріп жүр.

Енді осы үш мысалға байланысты қорытынды айтайын.

Бірінші. Біздің рухани тегіміз Қазақстанда жаңағы ақ қайың сияқты қай жерге апарса да өзінің тегін, табиғатын жоғалтпауы керек. Әуезовті қай тілге аударғанда да қазақы табиғат, болмыс сақталуы тиіс.

Екінші. Пейілі дұрыс, ниеті түзу болғанымен, жерсінбейтін, қабылданбайтын ағымдар болады. Олар жаңағы Ресей жылқысы құсап, өзінен-өзі өліп қалады, залалы тимейді. Бұл екінші мысалға қатысты.

Үшінші. Ал бізге келіп жатқан әлгіндей бультерьер ит сияқты құбыжық құбылыстардан, былғаныш рухани (рухани демеске амал жоқ) тасқыннан қауіптенуіміз, сақтануымыз керек. Бультерьердің жыртқыштығының тағы бір дәлелі – оның тісі қолына бір ілінсе болды, одан білегіңе, қарыңа жетіп, алқымнан алып өлтіріп тынады. Сақтанбасақ, өзімізге жіберіп алсақ, мұндай «бультерьер құбылыс» біздің руханиятымызды тұншықтырып өлтіреді.

– Тәуелсіздік алған жылдарда бізде демократияға, сөз бостандығына деген сұмдық «махаббат» пайда болды ғой. Ең сүйікті сөзіміз «демократия» болды. Соған ұмтылдық, соны идеал етіп алдық. Енді байқап қарасақ, сол демократияның бізге әкеліп жатқан зардабы аз болып жатқан жоқ. Жаңа сіз меңзеген құбыжық құбылыстардың бәрі осының «арқасында» келіп жатыр. Соған қарағанда, біздің демократияға құшағымызды айқара ашқанымыз дұрыс болмаған сияқты. Ал елдегі орыстілді ақпарат құралдары мен халықаралық ұйымдар дәл Батыстағыдай демократияның Қазақстанда да тез орнап қалуын армандайды. Бұл туралы сіз не ойлайсыз?

– Біз демократиясыз өмір сүре алмаймыз. Өйткені, тәуелсіздігіміздің кіндік шешесі – демократия. Ол болмағанда, жариялылық болмағанда, біздің тәуелсіздік алу-алмауымыз екіталай еді. Сондықтан демократиядан мүлде безудің жөні жоқ. Бірақ сол кіндік шешемізді өзімізге қарсы салып, еліміз бен жерімізге топалаң әкеліп жатқанына төзуге тағы болмайды. Біз демократиямызды қорғауымыз керек. Біз өзіміздің сөз бостандығымызды қорғауымыз керек. Былғаныштан, бүліншіліктен қорғауымыз керек.

Римнің атақты императоры Октавиан Августың Меценат дейтін ақылгөй досы болған. Өзі өте бай болған және ақын-жазушыларды, өнер адамдарын қолдап, көмек беріп отырған. Қазіргі «меценаттық» деген сөз осыдан қалған. Сол Меценаттың «Бостандық пен демократия парасаты мол адамдардың иелігінде болса, онда ол – құт пен береке, ал егер керісінше болса, бостандық пен демократия – есерсоқтардың қолындағы семсер» деген сөзі бар. Қазір демократияны өзімізге қару етіп сілтеп жатқандар ішімізде де, сыртта да бар.

– Осының бәрі қоғам мен саясаттың мәселелері ғой. Гарсиа Маркестің «саясатпен айналыспай отыра алмаймын» дейтіні бекер емес сияқты. Біздің қаламгерлеріміздің де біразы кейінгі кездері саяси қайраткерлік жолына түсе бастады. Сізде ондай ой жоқ па?

– Мен «саясатшымын, үнемі саясатты қадағалап отырамын» деп айта алмаймын. Бірақ онсыз өмір жоқ. Саясатты назарда ұстап отыру – шопанның да, ғалымның да, үй шаруасындағы әйелдің міндеті деп білемін. Неге? Өйткені, біздің бүкіл тағдырымызды осы саясат шешіп келе жатыр. Шұрайлы жерлерімізді тартып алып, өзімізді тулақтай тақыр, жалаңаш жерлерге ысырып тастаған – сол саясат. Кешегі Кеңес дәуірінде, аға мен ініні, әке мен баланы бір-біріне айдап сап, жау қып қойған – саясат. Ағайынды адамдарды бай, кедей деп екіге бөліп, біріне-бірін атқызды, асқызды. Оның алдында, 32-де үш миллион қазақтың қырылуына себеп болған не? Саясат. 37-де бүкіл арыстарымызды сыпыра отап әкеткен де сол саясат. Одан кейін тың игереміз деп жеріміздің топалаңын шығарды, аздырды, тоздырды. Бізді рухани мүгедек қылып, ұлттық санамызды мүлде жойып жіберу үшін мектептерімізді құртты. Осыншалық қанқұйлы, сұмпайы, зымиян саясатты бастан кешкен халықтың оған енжар қарауына болмайды.

Әрине, саясаттың жақсы тұстары да болды. Тәуелсіздік алдық. Президентіміздің қазір жүргізіп отырған сыртқы саясатын мен толығымен қуаттаймын. Сосын астананы көшіруі өте пайдалы, ұтымды, бұрынғы тың игеру саясатына қарсы саясат болды.

Бірақ сырттан бізге алая, адырая қарап тұрған саясаттар бар. Басқан ізімізді аңдып, бойымызды тіктетпей, еңсемізді түсіруді мақсат ететін саясат бар. Мен мұны «ұтылап қуу» саясаты деп атар едім. «Ұтылап қуу» дегенді білесің бе? Қасқырлар жүйрік аңды ұстап, жем ету үшін бір шеңберді таңдап алады. Сосын соның бойымен ұшқыр аңды қуады. Басынан бірінші қуған қасқыр шаршаған кезде шеңбер бойынан екінші қасқыр қосылып, қуғынды әрі қарай жалғастырып әкетеді. Сөйтіп, діңкелетіп барып, ұстап жейді. «Ұтылап қуу» деп осыны айтады.

Сол сияқты біздің өзіміз таңдап алған демократиялық жолды, сөз бостандығын өзімізге қарсы пайдаланып, бізді былғап, санамызға, рухымызға қарсы әрекеттер жасап жатыр. Енді «Глобализация» деген бәле шықты. Ол – айдаһар. Шайнамайды. Бірден қылғыта салады. Осылай бірінен соң бірін салып, бізді қуғын-сүргінге түсіргісі келіп жатқанда, саясатқа қалай енжар қарауға болады? Әрқайсысымызға сыртқы істер министрлігінің қызметкерлері құсап бәрін қалт жібермей, қадағалап отыру керек емес шығар. Бірақ тәуелсіздігімізді қорғау үшін әлгіндей жымысқы саясаттардан сақтанып, мысық пен тышқандай аңдысып отырмаса болмайды. Ол – әр адамның міндеті. Айғайлап, аттандау қажет емес. Бірақ бірлікпен соның бәрінен сақтанып, сезініп отыру керек.

– Ауыл әкімдерін сайлау туралы ұсынысқа қатысты не пікір айтасыз?

– Менің ойымша, президент айтқан ұсыныс болғандықтан, бұра тартып, қарсылық жасауға болмайды. Бұл – айналысқа түсіп кеткен. Басталып кеткен шаруа. Бірақ өз басым мұны қолдамаймын. Сайлау дегенді Абай қолдамаған. Өйткені, сол сайлау, билік дегендер аз ғана Тобықтыны алатайдай бүлдіріп біткен. Соны Абай көрген.

Рушылдық дегеннен қазақ осы күні құтылды деп мен айтаалмаймын. Бұл індет әлі бар. Ал мына сайлау соны қоздырады. Бір-бірімен қыз алыспайтын ауылда үлкен алауыздық туғызады. Мен мұны көріп отырмын. Мұны президент те көріп отыр деп білем. Оны сезбеу мүмкін емес. Бірақ кейбір ішкі-сыртқы күштер қоймағандықтан «көрсін» деп әдейі істеп отыр. Мұны ауылдан аудан деңгейіне көтерсе, дау ұлғаяды, ал облысқа апарса, мүлде алай-дүлей болады. Біз елді, елдің ынтымағын бүлдіріп алмауды ойлауымыз керек. Елдің ынтымағы тек демократияның арқасында орнайды дегенге мен сенбеймін. Өкіметтің сесі де керек. Әр адам сол сесті, заңды сезінуі керек. Азаматтары биліктен именбейтін болса, ол ел үлкен қиындықтарға тап болады.

– Мұқағали Мақатаевтың қазасы туралы, сосын Жұмекен Нәжімеденовке арнаған өлеңдеріңіз бар. Мұқағалиды, Жұмекенді білуші ме едіңіз?

– Мен 25 жыл Маңғыстауда жүрдім де көп адамдармен жақын таныстығым болған жоқ. Бірақ белгілі қаламгерлердің творчествосын жақсы білетінмін.

Алматыға бір келген кезімде Мұқағалидың үйіне барып, Жұмекен екеуіне соғым бөліп бергенім бар еді. (Ол кезде жаспын, қолымның қаруы бар). Жұмекен– терең ақын. Адамның бойындағы өзіміз сезіне бермейтін қатпарларды ашып, қарама-қайшылықтарды көрсете алатын ұлы ақын.

Мұқағали – кеңістіктің ақыны. Кең сөйлейді, сөзді кең пішіп айтады. Екеуі екі түрлі ақын. Екеуін де мен ұлы ақындар, қайталанбайтын құбылыстар деп білем. Екеуі де көп оқитын еді, көп білетін еді. Оны сөздерінен де байқауға болады ғой. Мен Жұмекеннен көп нәрсе үйрендім. Ол кісілер туралы кейін де жаза жатармын. Әзірге айтарым осы.

– Жас кезіңізде сізге ықпалы тиген ақын болды ма? Сосын қаламгерлерге қойылатын дәстүрлі сауал бар. Қазір не оқып жатырсыз?

– Менің творчествома көп ықпал жасаған ақын – Қадыр Мырзалиев болды. Қазір кейбіреулер мұрнының астынан міңкілдеп, ол туралы әртүрлі пікірлер айтып жүр.

Қадыр – қазақ өлеңінде реформа жасаған ақын. 60-жылдары поэзияға ұлттық рух алып келгендердің бірі. Бірі емес бірегейі. Мұқағали да, Жұмекен де содан кейін шықты. Бар айыбы – тірі жүргендігі болмаса, Қадыр – жаңа айтқан екеуімен қатар тұрған ақын.

«Білімді болу үшін жүз кітап оқысаң, жетеді. Ал жүз кітапты таңдап алу үшін мың кітап оқу керек. Одан да білімді болу үшін мың кітап оқу керек. Ал мың кітапты таңдап алу үшін он мың кітап оқу керек» деген сөз бар. Мен өзімді эрудит санамаймын. Оған ұмтылмаймын да. Бірақ өзім оқуға тиісті нәрселердің біразын оқыдым. Әсіресе, мен ақындарды көп оқыдым. Зерттеп оқымасам да Батыс пен Шығыстың поэзиясын бір кісідей білем. Бірақ жадым нашар, тез ұмытып қалам. Өзімді қойшы, Абайдың бір өлеңін жаттай алмай қор болатыным бар. Бірақ рухын сезінем. Абай туралы кітап та жаздым.

Дәл қазір мен батырлар жырын оқып жатырмын. Бұл рухани қажеттіліктен туды. Кейде ертегілерді оқитыным бар. Кішкентай немерем: «Ата, сен баласың ба, неге ертегі оқисың?» деп мені күлкі етеді. Ертегілерде өлеңге өзі сұранып тұрған мифтік оқиғалар бар. Жақында творчествоға пайдалану үшін әлемдік мифологияның кітабын сатып алып қарағанымда, біздің ертегілердің солардан артық екенін көрдім. Біздің мифологиямыз, ертегілеріміз, әфсаналарымыз әлемдік деңгейде. Оны бүкпесіз айтуымыз керек. Ақындар ғана емес, прозаиктар үшін де тұнып тұрған материал. Соларды рухани айналысқа түсіруіміз керек. Менің осы бағытқа кілт бетбұрыс жасаған себебім содан.

– Темірхан аға, Мемлекеттік сыйлыққа ие болатыныңызды өзіңіз қашан білдіңіз?

– Тек алған кезде білдім. Соңғы сәтке дейін лауреат атанатынымды сезгем жоқ.

Мен ешкімнің алдына барып, «маған дауыс бер» деп жалынғам жоқ. Кітабымды өз қолыммен апарып бердім. Себебі, ол кітап дүкендерінде жоқ, сосын этика деген бар. Шынымды айтайын, жиырма дауыс алам деп ойлағам жоқ. Өйткені, мынадай қызметте отырған соң, біреуге жағасың, біреуге жақпайсың. Жиырма екі адамның жиырмасының маған дауыс бергеніне тағданып қалдым.

– Өзіңіздің қазақ екендігіңізге ерекше мақтаныш сезімін оятқан оқиғаны айта аласыз ба?

– Мен өзімнің қазақ екендігіме күнде қуанам, күнде мақтанам. Осыншалық ұлан-ғайыр жерді сақтап қалған – қазақтар. Сол үшін мақтанам. Терең жатқан, бірақ әлі қопарылмаған тарихымыз бар. Сондай мол рухани қазынаға ие халық екендігімізге мақтанам. Абай, Әуезов сияқты феномендерді туғызған – қазақ. Сол үшін мақтанам. Тәуелсіздік алғанымыз – үлкен мақтаныш. Ал кешегі Сиднейдегі Ермахан, Бекзат, Мұхтархандар үшін қалай мақтанбайсың?

– Ұлт үшін ұялған кезіңіз болды ма?

– Ұлтты ұятқа қалдырып жүрген адамдар үшін мен күнде ұялам. Тәуелсіздік алдық. Бұл – әкеңнің құнын кешетін заман. Бірақ Кеңес өкіметі дейтін қай-қайдағы ескі жұртта қалған замандағы өкпе-реніштерін бүгін бақастыққа айналдырып жататын жілікті азаматтар бар. Қандай ұят?! Мен сол үшін ұялам. Одан кейін, қиын-қыстау заманда елді тонап алып, халық үшін еш пайда жасамай, сонау Мәскеуден әртіс шақырып, солардың етегін көтеріп жүргендерге намыстанам. Көшеде тұрған қыздарымыз үшін (ар-ожданымыз ғой), маскүнем ұлдарымыз үшін жерге кіріп кете жаздаймын. Ал есірткінің құлына айналған жастарды ойлағанда ұятты қойып, жылағың келеді.

– Күнделігіңізде «Маған өткеніне өкінішпен қарайтын, сонымен бірге ертеңіне күдікпен қарайтын адам жақын» дегеніңізге қарағанда оптимист емес секілдісіз. Сізді өкіндіретін, ертеңгі күннен қауіптендіретін не нәрсе?

– Бұл Абайдан шыққан нәрсе. Біз күдіктенуді қойып, үміттенуіміз керек» дейміз ғой. Осыған байланысты Абай «Уайым – ел қорғаны» – дейді. «Уайым – аз, үміт – көп» деп қорқады. Одан әрі «Ішкен – мас, жеген – тоқ, уайым айтар бірің жоқ» деп күйінеді Абай. Ал біздің айналамыздың бәрі күдік қой. Бүйіріңнен қадалып тұрғаны, алыстан аларып тұрғаны, желкеңнен қарап тұрғаны бар. Осының бәріне күдікпен қарамай, қалай қарайсың? Әрине, үміт те болуы керек. Үміт – тәтті. Ештеңе істемей, тек үмітпен жүре беруге болады. Ал күдік сені қайрай түседі. Сол күдікті сейілту үшін іс етуге тура келеді. Күдік етек-жеңіңді жинақы ұстап, бәріне дайын болуға үйретеді.

– «Біз де уақыт қаншама уын құйып жатса да адыраспанды даламызға бір аунап ап алыса беруіміз керек. Сонда ғана аман қалуымыз мүмкін. Әйтпесе, құримыз» дегеніңіз бар. Біз кіммен, немен алысуымыз керек? Қазақты құртатын не нәрсе деп ойлайсыз?





– Қазақ өзінің салғырттығымен, енжарлығымен, қолын бір сілтей салатын немқұрайдылығымен, жатып алатын бойкүйездігімен күресуі керек. Міне, осы мәселеде әрбір қазақ өзіне-өзі майдан ашуы керек. Ешкімге сойыл көтермей-ақ, мылтық кезенбей-ақ, алдымен өзін-өзі жеңсе, ілім-біліммен қаруландырса, өзін, ұрпағын патриоттық сезімге баулыса, жаңа айтылған қауіп-қатерді, қиыншылықты жеңеді. Мен оған құдайдай сенемін.

Енді саған бір өлең оқып берейін.

БІЗ ҚАНДАЙ ЕДІК?

(көк түріктер сарыны)

Арымас аттар мінетін,

Тозбас тондар киетін;

Қара тастарды қақ жарып,

Қарағайлардай қаптап өсетін;

Қара нарлары

Шудалары желкілдеп,

Қара бұлттардай көшетін;

Айғырлары

Күнге қарап кісінеп,

Биелері айға қарап құлындаған;

Кетіссе –

Бұрылмаған;

Сөздерін

Тасқа қашаған;

Алыпсоқтарының итаяғын

Оюлап жезден жасаған;

Алтайды жастанып жатса,

Аяғы Үрімге жеткен;

Керілсе,

Үрімнен де өткен;

Кермелеріне

Тайбурыл мен

Керқұла байланған;

Алты айшылық жолды

Алты күнде айналған;

Қамалдары

Құлжалар шыға алмас

Ақар-шақар құз болған;

Қағандары

Күн астындағы

Күнікей қызды алған;

Тәңірден басқа

Қайтпаған ешкімнен;

Ібіліс, жындарға

Қара тастарды түттіріп,

Дию мен періге

Құмнан арқан естірген;

Күн жағы күміс діңгекті,

Ай жағы алтын діңгекті

Ордада отырған;

Сол жақтан келгенді

Жапырған;

Оң жақтан келгенді

Опыраған;

Желдей аңқылдап,

Сұңқардай саңқылдап сөйлейтін;

Даладай кең,

Таудай биік халық едік, –

Алып едік!

Сол елді

Алқымынан сыға-сыға

Шымшық торғайдай

Шиқылдап сөйлейтін

Төменшік етті.

Төбесінен ұра-ұра

Таудай денесін шөктіріп,

Төбешік етті...

Шүкір!

Қайтадан көтеріліп келем!

Баяғы Айым қайта туардай.

Баяғы Күнім қайта шығардай.

“ЖАЗУШЫ – ЖАЗУ ҮСТЕЛІНДЕ ҒАНА ҚҰБЫЛЫС”

«Ақ жол Қазақстан» газетінің тілшісі

Роза Ынтықбаевамен әңгіме

Өмір өрнектері

... Кезінде Маңқыстауға ешқандай да романтикамен барғам жоқ, мені онда тұрмыс қуалап барды. «Ақша тауып, үй сатып алам» деп ойладым. Бірақ адамның тағдыры деген қиын ғой. Онда барғаннан кейін бұрғылау станогы бұзылып қалды да содан пәленбай жыл тарифпен отырдым, түк те ақша тапқам жоқ. Бәрібір өміріме, жүріп өткен жолдарыма ризамын: басым аман, бауырым бүтін, қолымдағы қағаз-қаламымнан айрылғам жоқ, ең басты байлығым сол...

– Темірхан аға, сіздің біраз уақыттан бері үйде отырғаныңызды білеміз. Әңгімені қалай жұмыссыз қалғаныңыздан бастасақ...

– Ол рас, міне, алты айдың жүзі болды, үйде жұмыссыз отырмын. Кезінде Жазушылар одағында әр түрлі жағдайлар болды. «Базар жоқ» дейді, шын негізінде, ол бар, бірақ Жазушылар одағына қызмет етіп отырған жоқ.

– Түсінбедім. Қандай базар?

– «Аякөз» деген базар. Ол – солардың адамдарына жалға берілген Жазушылар одағының жері. Келісім-шарт болған, қол қойғандардың ішінде өзім де бармын. Содан бізге миллиондаған ақша түсуі керек еді, бірақ түспеді. Бухгалтериядағылар білмейді, жоғары тұрған басшылардан сұрасақ, «сенің онда жұмысың болмасын» дегендей әңгіме айтты. Нұрлан Оразалин өзімнің досым еді. Осындай белгісіз, күмәнді нәрселер көбейіп бара жатқаннан кейін екеуміз сөзге келіп қалдық.

– Содан өз кандидатураңызды Одақ хатшылығына ұсындыңыз...

– Ол бір бастық болғым келгеннен емес, «әлгіндей дүниелерді жазушылардың өз игілігіне жұмсайық» деген ниеттен туындаған әрекет болатын. Бірақ қаламдастарым мүлде басқаша ойлайды екен. Бұларға мені бастық сайламағаны үшін емес, өздеріне тиесілі мүліктің, игіліктің қолды болып кеткеніне ешқандай жаны ашымайтындығы үшін өкпелімін. Сөйтіп, бірінші хатшылыққа өте алмай қалдым. Оған өкінген де емеспін. Өйткені, қолымда қаламым мен қағазым бар. «Жұмыссыз қалдым-ау» дегем жоқ, дәл сол өткен күннің ертесінде өлең жазуға отырдым.

– «Қолды болып кеткен» игілік тек базар ғой сонда?

– Базар аз ба? Базар кеткеннен кейін болды ғой. Содан түскен қаражатқа шығармашылық үйді жөндеуге тиіс болатын, сосын жұмыссыз жүрген адамдарға ақша төлеу деген сияқты басқа да пәленбай тармақтан тұратын міндеттемелер бар еді. Сол келісім-шарт ұшты-күйлі жоқ болды, ақша ол зым-зия... «Көрдім-білдім» деген адам болса, неғыл дейсің. Содан Нұрланға «Мейлі, төлемесе, төлемей кетсін, әйтеуір ел-жұрттың алдында өзіміздің арымыз таза болады ғой, сотқа берші» дедім. Бермеді ғой. Мен содан күмәндандым.

Сосын «Мейір» деген серіктестікке де Одақ ғимаратының үлкен залдары, буфеті, мейрамханасы жалға берілген. Олар ай сайын үш мың доллар төлеуі тиіс-тұғын. Үш жылға жуық пайдаланды, үш мың доллар түгілі үш тиын төлеген жоқ. Осының бәріне қалай жаның күймейді. Ал, жазушыларға ғой бәрібір, селт етпейді ғой, селт етпейді. Тіпті мені «батыстық топтан», «Нұрпейісов пен «Пен-клубтың» адамы» дейтіндер де бар. Мен Нұрпейісовпен бір рет жеке отырып шәй ішкен адам емеспін. Одақта алты жыл істегенімде Нүрпейісов менің алдыма бір-ақ рет келді. Онда да кітапханада тұрған Анатолий Ким дейтін жазушының кітабын алып кетті. Болды. Ешқандай қатысым жоқ, алайда, оны да, онымен айтысып жүрген адамдарды да жақсы көрем, құрметтеймін. Өйткені, әрқайсысы – өзінше классик. Бірақ неге екенін білмеймін, осы көптеген қаламгерлердің арасында ежелден келе жатқан, қара жұртта қалып қойған бір бықсық әңгімелер көп. Уақыттың өзгеріп, әкесінің құнын кешетін заман келді. Ал, бұлар болса, ел-жұрт, жер, тіл туралы айтудың орнына баяғы айтыс-тартыспен әлі жүр.

– Сонда ол айтыс-тартыс неге байланысты? Руға, жүзге ме?..

«Жазушылардың арасында трайбализм тұнып тұр» деп тағы айта алмаймын. Дегенмен, белгілі бір топтардың бар екені рас. Мысалы, батыс дейді. Сондағысы – «Пен-клуб». Бірақ онда басқа да жүздің жігіттері жүр. Демек, бұларды құртып жүрген – «Мен мықтымын. Мен біріншімін. Менен кейін тұруы керек» дейтін эгоизм. Осы уақытқа дейін «Мен екіншімін» деген жазушыны көрген емеспін. Бәрі – «нөмір бірінші!». Сосын билік басындағы жігіттердің бір әдеті – өзіне ұнамаса болды, ол адамның шығармасын іске алғысыз етіп тастайды. Ешқандай шығармайды да, мойындамайды да, «чепуха» дейді. Өйткені, өзі жек көреді. Яғни бір кезде кетісіп қалған. Осындай нәрселер мені қатты жүйкелетті. Әрине, Одақтың нанын жедім, суын іштім, ауасын жұттым. Солай бола тұра, кейбір адамдарға қатты қарным ашады. Бәріне емес, кейбіріне... Тіпті сайланбай қалғаныма, кеткеніме еш өкінбеймін. Бұл соншалықты бір керемет орта» емес.

– Ендеше мұндай Одақтың керегі де жоқ шығар?

– Олай деп айта алмаймын. Жазушылар үшін Одақ осы қалпында да керек. Ең болмаса, бір мезгіл барып кететін, айтысып-тартысатын, өкпе-назын айтатын да бір жер болуы керек қой. Кейде «жерлеу бюросы» деп қағытып жатады. Ол да дұрыс емес. Адам қайтыс болғаннан кейін қалайда бір жерден шығуы керек қой. Жазушы енді Жазушылар одағынан шықпағанда қайдан шығады? Тіпті өлген адамды ақтық сапарға аттандыру дегеннің өзі – үлкен миссия... Оның сыртында мерейтойлар өткізу, жазушы шығармасын талқылау дегендей де шаралар бар. Осының бәрі – қыруар шаруа. Оған мен өзім куәмін.

– Ал, қызметтен қол үзіп, үйде отырғалы бері жалпы, өмірге, адамдарға көзқарасыңызда өзгеріс болды ма?

– Жоқ. Бәрі сол қалпында қалды: позициям да, өкпем де, ренішім де. Бірақ мүжіліп көрген емеспін. Өйткені, осы айтып отырған әңгімелерімнің бәрін мен жұмыс істеп жүргенде-ақ білгем. Өзіме дауыс бермеген адамдарға да көңілім баяғыдай. Мысалы, Мұхтар Мағауин дауыс берген жоқ, Әкім Тарази дауыс берген жоқ. Анық білем. Солай екен деп, солармен кетісіп, немесе творчестволарын балағаттауым керек пе?

– Жалпы, жазушы деген қандай адам?

– Жазушы деген – сен мен мен сияқты-ақ адам. Творчестволық жазу үстелінде отырғанда ғана ол бөлек... Сол кезде ол басқаша: ол – талант, ол – шабыт, ол – аққұйын. Толқиды, тебіренеді, тасиды, төгіледі, шөлдейді, құм болып суырады, жел болып уілдейді, орман болып шулайды. Қалған уақытта екеуміз сияқты пенде. Жазып отырғанда ғана ол басқаша. Егер басқаша болмаса, жаза алмайды. Мен таланттыларын ғана айтып отырмын. «Алты жүз жазушының бәрі сондай» деп отырсың ба, түк те ондай емес, алпыс-жетпісі ғана сондай... Иә, жазушы – жазу үстелінде ғана құбылыс. Ал, былайғы кезде көшеде жүрген, өсек айтатын, бір-бірін жамандайтын кәдімгі адам. Үлкен-үлкен жазушылардың өзі қарама-қайшылыққа толы болған. Мәселен, Толстой Достоевскийді жек көрді, Чеховты жақсы көрді. Әуезов, Мұқанов, Мүсіреповтер бір-бірін мойындап, бір-біріне керемет бас иіп кетті дейсің бе? Мойындаған-мойындамаған, айтысып-тартысқан, арпалысқан тұстары да бар. Бірақ «анау жақсы еді», «жоқ, мынау жақсы еді» дейтіндей, біз қасында болған жоқпыз ғой. Сол себепті де, әңгіме жазушының тек творчествосы, халыққа қалдырған әдеби мұрасы туралы ғана болуы керек.

– Ал, суреткердің азаматтығы, адамгершілігі туралы не айтуға болады? Ол сонда мүлде бөлек нәрсе ме?

– Мен «ұлы суреткерлердің бәрі шығармасы сияқты ұлы еді, кіршіксіз таза еді. Ол ешкімге жәбір көрсетпеген, асып сөйлемеген» дегенді ешуақытта мойындамаймын. Талант пен биік парасат-пайымды, адамгершілікті құдай қатар берген адамдар, рас, бар. Бірақ өте сирек. Өте сирек. Ал, ғажап таланттардың көбісі – менмен, эгоист, өзінен басқа ешкімді мойындамайды. Әзір айтудың қажеті жоқ. Кейін мемуар жазам. Тіпті осы менің де тұла бойым тұнып тұрған адалдық деп отырсың ба? Олай болуы мүмкін емес. Бір жерде біреуге оңбағандық әрекеті үшін «мынауың сенің оңбағандық тіршілік» деп айта алмағандығымның өзі – үлкен кемшілік. Бірақ кіммен қашанғы өйтіп жағаласа бересің? Одан да құдай берген талантымды игеріп, соны қажеттілікке жаратуға, тырысқаным артық емес пе? Әрине, мүмкіндігінше таза болғанға не жетсін! Дегенмен, оған өне-бойы күшің жете бермейді ғой. Мысалы, қарашы: бір рет базар туралы әңгіме қозғап едім, не болдым? Далада қалдым. Оған өкініп отырғам жоқ. Бірақ шындығы сол ғой. «Өнбейтін дау қуғаннан өскен ешкім жоқ...»

– Бізде үнемі сол: бәрі кейіннен... Сіз де «мемуар жазам» дейсіз. Ал, кімнің кім екені неге дер кезінде айтылмайды?

– Айтып жүргендер де бар ғой. Анау Мұхтар Мағауин мен Мұхтар Шахановтың Шыңғысхан туралы айтысын алайық. Ал, енді осыны қалай түсінуге болады?

Мысалы, мен өзім Шыңғысханды қорғап та, қолдап та сөйлей алмаймын. Ол деген – тарих. Мақтап та, жамандап та ештеңе таппайсың. Оны « түрік қылам» деу де, «моңғол қылам» деу де орынсыз. Кім болса да, әйтеуір тарихтың еншісіне кеткен адам. Енді келіп жерден көтеріп алып, елу метр ескерткіш қойғаныңмен ештеңе өзгермейді. Біздің жігіттердің осындай бір өнбес дау қуып жүргеніне өз басым наразымын. Одан да бүгінгі шаруалармен айналысса етті!

– Менің айтайын дегенім – қатарлас қаламгерлердің көп жағдайда бір-бірінің әділ бағасын беруге жоқ екендігі. Көбінесе артық мақтайды, орынсыз дәріптейді. Әсіресе, мерейтой үстінде... сол – ең керемет жазушы, сол – ең керемет ақын. Ол оған лайық па, жоқ па, бәрібір...

– Енді дәл елуге келіп жатқан адамға «сен ортаңқол жазушысың» немесе «дарынсызсың» деп қалай айтасың! Ол да адам ғой. Жақсылы-жаманды еңбек етіп жатыр. Өмір бойы бірге жүрсің, бірге тұрсың, қатар келе жатырсың дегендей... Тіпті қарашы: «алыптар» деп М. «Әуезовты, С. Мұқановты, Ғ. Мүсіреповты, Ғ. Мұстафинді айтады. Мен осының өзіне былай түзету жасар едім: алып – Мұхтар мен Ғабит. Ал, Мұқанов пен Мұстафин қанша жерден жақсы жазушы, жақсы қайраткер болса да, алып емес. Олар ешқашан Әуезов пен Мүсіреповтей классик бола алмайды. Қажет болса, ол екеуінің орнына мен Жүсіпбек пен Мағжанды қояр едім. Сол сияқты, басқа да түзетулер ене береді ғой.

– Ал, әдебиеттегі қазіргі жастардың шығармашылығына көзқарасыңыз қалай? Қозғап жүрген тақырыбы, аяқ алысы көңіліңізден шыға ма?

– Қазір бір өте қайратты толқын келе жатыр. Және олар менің көңілімнен шығуға міндетті де емес. Бізге үнасын, ұнамасын, жастар деген өздерінің жаңа сөзімен, жаңа сазымен, жаңа әуенімен келуі керек. Ондайлар бар да.

– Қалай дегенмен де, әсіресе, жастардың поэзиясында күйреуіктік, сары уайым, одан қалса, жан-жағындағылардың бәрін жау көру сияқты сарындар басым сияқты...

– Өйткені, заман сондай ғой. Бізге жабайы демократия келді: қалайда біреуді жамандау, қалайда кемшілік көру деген бір сәнге айналды. Адамдар қазір кез келген уақытта бір-бірімен келісуге емес, кетісуге дайын. Әйтеуір, себеп тапқысы келіп тұрады. Сол запыран, сол у жастарға да жұқты. Ал, одан арылу үшін біраз уақыт керек. Шамалы ілік болса, болды, жан-жағынан жау іздеп шыға келетін әдет пайда болды. Тіпті менің өзімді «Әй, ол саған дауыс бермеді ғой, неге онымен кетіспейсің!» деп оқытатындар көп. Неге кетісем? Солай өмір сүруге бола ма? Өйтетін болсаң, ең алдымен өзіңді күйретесің ғой. Адамды жек көру, өз бойындағы мейіріміңді қуып шығу деген – ішіндегі сәулені өшіру деген сөз. Ал, сәуле өшсе, от сөнсе, күл қалады. Сосын ол бұрқырайды. Көп адамдар қазір өзінің жақсылығын өзі тұншықтырып, күлін бұрқыратын жүр. «Жек көру» деген сол. Жәй ғана философия: жек көре берсең, ақырында өзің жеккөрінішті боласың.

– Қалай ойлайсыз, қазір әдебиеттің, әсіресе, поэзияның «өтімділігі» қандай? Ел оны керексініп отыр ма?

– Рас, поэзия Мұқағали мен Жұмекеннің, Қадырдың кездеріндегідей оқылып жатқан жоқ. Жыр жинақтарының да тиражы кеміп, шолтиып, шолтиып қалды. Соның өзінде де «өлең керек болмай қалды» деп айта алмаймын. Тіпті оның жаппай бұқаралық мінез алып, оқылып кеткенінің де қажет жоқ шығар деп ойлаймын. Өйткені, бұл ауыз әдебиеті емес қой. Рас, екеуі де керек. Бірақ ауыз әдебиеті дейтін, ол – эстрада. Оны сол қалпында қабылдайды. Және Мұхаметжан мен Аманжолды бес жасар балаға дейін біледі. Бірақ солай екен деп, «ауыз әдебиеті керемет болып кетті, жазба әдебиетінің өкілдері далада қалды» деуге болмайды. Олардың тағдыры сондай. Көбісі кейіннен бағаланады. Мысалы, кезінде Мұқағали мен Жұмекеңді алақанға салып жүрген ешкім болған жоқ. Ал, қазір қалай? Сол сияқты, ел аузында жүрген бүгінгі айтыс ақындарының да айтуға тұратыны, тұрмайтыны бар.

– Одақта қызметте жүргенде өзіңіз де біраз айтыстарға төрелік еттіңіз ғой...

– Мен айтыстан ешуақытта да қашқан емеспін. Өйткені, ол деген – уникум! Өзі сөзге тәрбиелейтін болса, тыңдарманды өлеңге құштарлықтың алғашқы баспалдағынан өткізіп отырса, оның несі жаман? Мысалы, анау француздар тауық таластырып, өзбектер бөдене төбелестіріп те ұрпақ тәрбиелеп отыр ғой! Оның жанында адам мен адамның айтысы деген қазақ пен қырғыздан басқа ешкімде жоқ ғажап құбылыс. Мен жазба поэзия екеуін айтысты жоққа шығарайын деп салыстырып отырғам жоқ. Әрқайсысының өз жөні, өз ерекшелігі бар екенін айтып отырмын.

– Бағана «мемуар жазам» деп едіңіз. Ондағы ойыңыз не?

– Міндетті түрде біреуді жамандау, біреуді мақтау үшін емес, өзімнің тағдырымды, осы өмірде көрген-білгенім мен көкейге түйгенімді айту үшін жазам. Оның ішінде өлең де, қара сөз де, драматургиялық дүниелер де болып қалуы мүмкін. Біраз жыл дайындық жасаймын, сосын мүлде басқа стиль, басқа формамен келем. Жалпы, қазіргі жазылып жүрген мемуарлардың көпшілігін қабылдай алмаймын. Бірақ бәрібір керек. Қалай болғанда да, жазылғаны жақсы, дүниеде жазылмай қалғаны жаман...

Ақының жан сыры:

... Менің басымнан талай қиын кезеңдер өтті. Үйсіз-күйсіз де, жұмыссыз да жүрдім. Вокзалдарда жүк те тасыдым. Әйелім көп нәрсені түсінетін адам. Әрине, можантопай, айтқанға көніп, айдағанға жүре беретін біреу емес, мінезі де бар. Бірақ қандай қиын жағдайды да тең бөлісе білді. Одан артық маған не керек? Осы уақытқа дейін өзіме бір нәски алған адам емеспін, тіпті керек болатын болса, бір дәрінің де атын білмеймін. Оның бәрі – тағы да сол әйелімнің арқасы.

“КӨК ТҮРКІЛЕР САРЫНЫ – АҚҚАН СУ МЕН КӨШКЕН БҰЛТ...”

«Нұр Астана» газетінің тілшісі Нұрлан Жұмаханмен әңгіме.

24 наурыз 2005.

– Ақын қалай өмір сүруі керек деп ойлайсыз?

– Әрине, ақын жұрт қатарлы өмір сүреді. Қуанады, шаттанады, мұңаяды, зарығады. Біреулері барын қанағат етеді, біреулері қанағат етпейді. Біреулермен ренжісіп қалады, біреулермен тіл табысады. Жалпы жұрт сияқты. Кәдімгі пенде. Бірақ шын ақында пендешіліктен биік тұратын екінші өмір, рухани өмір бар. Әдетте, ақынның рухани өмірі өлгеннен кейін басталады деп жатады ғой. Дұрыс-ақ. Әйтсе де, ол рухани өмір аспаннан келіп түспейді. Оның бүкіл шығармасында тұрады. Яғни, оның екінші өмірі, рухани өмірі тірі кезінде-ақ жұмыс істейді. Олай болса, нағыз ақын – төрт құбылысы түгел болып тұрса да сол өмірдің күйінішімен өмір сүреді. Яғни, дәлірек айтсақ, ақын пенделік сүйінішпен де өмір сүре тұра, рухани өмірінде күйінішпен өмір сүрмек. Өзі өмір сүрген қоғамның күйінішімен өмір сүрмеген ақын, ақын емес. Мен мұны тектен-тек айтып отырғам жоқ. Өзіңіз ой жүгіртіп қарап көріңіз. Аға сұлтанның баласы Абай да, старшын Махамбет те, болыстың баласы Мағжан да, лорд Байрон да, дворян Пушкин де азап пен күйінішпен өмір сүрген. Осы алыптарға қарап отырсаңыз, не кием, не ішем демеген жандар ғой. Пенделік өмірге не керек, бастарында соның бәрі бар. Ал, бірақ шығармаларын оқып отырсаңыз азап пен сор, қайғы мен қасірет, наза мен нала. Яғни, ақындардың рухани өмірі қасіреттің көз жасын ішіп өтеді. Шын ақын қоғамның күйінішімен өмір сүреді дейтінім содан.

– Ақынның рухани өмірі осылай дейік. Ал қарапайым, күнделікті тірлікте ше?

– Алдында айтып кеткен пенделік өмірде дейсің ғой. Пенделік өмір – пенделік өмір. Жұрттың алдына түссең, күндейді. Жұрттың соңында қалсаң, жүндейді. Жұртпен қатар жүрсең, не өзің сыймайсың, не сені сыйғызбайды. Бір сөзбен айтқанда, отырсаң опақсың, тұрсаң сопақсың. Не болғанда да, өмір деген осы.

– Сіз бір сұхбатыңызда, мүмкіндігінше, шындық айтып жүрмін депсіз. Неге, мүмкіндігіңізше? Яғни, айта алмай қалатын да тұстарыңыздың болғаны ғой.

– Әрине. Барлық шындықты айдай әлемге жария етіп айтып жүрмін десем, ең алдымен өзімді алдаған болар ем? Қуат-күшім, қайрат-жігерім жетпей қалатын тұстарым аз емес. Мен саған бір тәмсіл айтайын.

Дәу тау көтеріп келе жатады. Алдынан шынашақтай адам шығып:

– Дәуекесі, қайда бара жатырсың? – дейді шырылдап. – Мына тауды диірменге тарттырып алайын деп ем, – дейді Дәу. – Ойбай-ау, тауды диірменге тарттырып алайын деп ем, дегенің не сұмдық. Дүниеде тауды тартатын диірмен жоқ қой. Сонда Дәу:

– Тау болады, тауды тартатын диірмен неге болмайды! – деп ашуланып сілкінгенде, бір тас домалап кетіп, әлгі шынашақтай адам тасқа басылады да қалады... Шындықты қопарып айту оңай емес. Әсіресе, Дәулерге...

– Қит етсе біреулер «уақыт көрсетеді» дейді. Осы сөзге қалай қарайсыз?

– Иә, «уақыт көрсетеді!» деген сөз бар. Осы сөзден біреулер пана іздегісі келеді. Шындығында оған көрсететін ештеңе болмаса, ол саған ештеңе көрсетпейді. Қайта «гу» еткен желімен ұшырып жіберуі мүмкін. Өйткені, уақытта күрке жоқ. Онда тұғыр ғана бар. Ал, тұғырға шығып дауылды желге, борасын-боранға, аптап пен аязға төтеп беру үшін, сенде тонналаған салмақ болуы керек. Тонналаған!

– Сіздің өлеңдеріңіздің буыны мен ұйқасы келіспей жатады дейді. Бұл сынды қабылдайсыз ба?

– «Қабылдаймын». Тырнақша ішінде. Рас, буын мен ұйқастың құлақкесті құлдары менің өлеңдерімді қабылдай алмайды. Мен бірақ оған өкінбеймін. Өйткені, мен – бостанмын! Маған бостан оқырмандар керек!

– Дәл қазіргі уақытта әдебиетте де дауылдан кейінгі тыныштық орнағандай болып тұр. Осыдан екі-үш жыл бұрын Жазушылар одағы төрағасының орынбасарлық қызметінде жүргеніңізде әдеби өмірімізде көптеген пікір қайшылықтары ақын-жазушылар арасында талқыға түсіп жатушы еді...

– Ол кезде еске алып пікірімді айтар болсам, өзім сол тұста Одаққа басшылық қызметте болған азаматтарды мақтағандай боламын. Дегенмен, айтуға татымды жайттар да бар. Солардың біразына тоқтала кетсем де болады. Нұрлан Оразалинмен келе салып кідірістеп қалған әдеби жыл қорытындысының бойына қан жүгірте бастағанымызды жетістік ретінде тілге тиек етуге болар еді.

Жыл қорытындысын қалпына келтіргеніміз – біз атқарған шаруаның ең ірісі деп айтуға болмас. Біз істі қолға алғанда Жазушылар одағы айтыс-тартыстан көз ашпай тұрған кезі еді. Жазушылар одағы үйін алып қою үшін кейбіреулер жанын салғанын көзіміз көрді. Соттасып, дауласып жатып әдебиетшілер үйін 49 жылға жалға алуға әрең көндірдік. Кейіннен Әдебиетшілер үйі басы бүтін қазақ ақын-жазушылардың игілігіне өтті ғой. Шығармашылық өмірде қандай серпілістер болғаны жайында аз-кем әңгіме. Басшылық қолымызға тигеннен кейін проза, поэзия секцияларының жұмыстарын жандандыруға күш салдық. Қысқасы, барлық жанрды қамтуға тырысқан едік. Ал, қазір сол секциялардың жұмысы жанданбай тұрғаны мен үшін түсініксіз. Меніңше, Жазушылар одағының құрылымдық жүйесіне тұтастай өзгеріс енгізу керек. Одақ кеңес дәуіріндегідей ескі сүрлеумен жұмыс істеуді доғарғаны жөн. Заман өзгерген тұста бүкіл елдің рухани діңгегі болған одақтың ескіліктен айырылмай отырғанына өз басым қатты наразымын. Осыған байланысты жеке пікірімді айтар болсам, біріншіден, басшылыққа қазіргі экономикалық жағдайды жете білетін, талантты жастарды тартқан ләзім. Шынын айту керек, өзім қатарлы жандардың үйлестірушілік қабілеті өте төмен. Заман талабына ілесе алмауымыздың өзі одақ жұмысының жандануына кері әсер етуі мүмкін. Мысалы, мемлекет одаққа көк тиын ақша бөлмейді. Қаржылық қыспақта қалып отырған қазіргі жағдайда ақша табудың жолын білетін менеджер әдебиетшілер төрағалық қызметте отырғаны дұрыс. Мұнан бірнеше жыл бұрын, бағымды сынап төраға сайлауына түскен едім. Бірақ, мен өте алмадым. Бәлкім, ол кезде жұртты соңымнан ерте алмаған да шығармын.

– Сіз басшылықта жүрген кезде шығармашылық жұмысқа жауапты болдыңыз. Әдебиеттегі қайшылықты пікірлерге қозғау салынып, жұрт бір жасап қалған секілді еді ғой.

– Алдымен, әдебиеттегі қайшылықты пікір деген мәселенің басын ашып алайық. Менің пайымдауымша, әдебиетте қайшылықты пікір болмаса, әдебиет дамымайды. Ондай жағдайда әдебиетіңіз тоқтап қалған тоспа су болып қалар еді. Сол тұста «Қазақ әдебиеті» газеті де үлкен айтыстарға тәуекел жасай білді. Шындығын айтсам, кейбір батыл әрекеттер үшін кейбір жандарға әлі күнге дейін ұнамаймын. Жігіттердің даулы мәселелерге қаймықпай барып, өткір мақалалар ұйымдастырғаны әдебиетке серпін әкелгенін мойындауымыз керек. Кейіннен газеттің арыны біршама бәсеңдегені анық. Соңғы кездері Ұлықбек сол позицияны қайта жандандыруға күш салып жатқан секілді. Мәселен, Ресейдің «Литературная газетасын» үзбей оқимын. Олар қазір шовинистік бағытқа көшіп алған. Әрбір санында орыс ұлтының мұратын көксеген мақалаларды басады. Бұрынғы империялық өктемдігін қайта орнату үшін орыстардың намысын жанитын мақалаларды үзбей басуы Ресейдің сыртқы саясаты үшін тиімді. Сондықтан еліміздегі басылымдар ұлттық ерекшелігімізді ту етіп көтеретін мақалалар басудан қорықпау керек.

– Жеме-жемге келгенде ақын-жазушылардың немқұрайлылығын да бүгіп қалуға болмас?

– Одақта қызмет істеген кезімде ақын-жазушыларды жиналыстарға қатыстыра алмай діңкелейтінбіз. Рас, тәуелсіздік алған жылдары ақын-жазушылардың белсенділігі өте жоғары еді, ұсынысшыл, бастамашыл болатын.

– Кезінде жерді сатпау туралы мәселе көтеріп, ол Үкімет талқысына дейін ұсынылған жоқ па еді. Шыныңызды айтыңызшы, одақ биліктен қаншалықты тәуелсіз?

– Одақ мемлекетке кіріптар емес, Кеңес заманында Жазушылар одағының төрағасы қызметі өте мәртебелі қызмет болатын. Тіпті, Орталық комитеттің төртінші хатшысындай болды десем, артық айтқандық емес. Өз басым одақты үлкен ұлттық мәселелер көтеруге тиіс орын ретінде қабылдаймын. Ал, өзім қызмет атқарған уақытта билік тарапынан «мына бір істі дұрыс істемепсіңдер» деп қысым көрсетілгенін, ескерту жасалғанын естіген де, көрген де жоқпын. Ұлтшыл деген сөзді жоғары бағалаймын. Мысалы, Қазан төңкерісіне дейін қазақ ұғымында ұлтшыл деген сөз болмады. Отаршылдар кейіннен осы бір қастерлі ұғымды қорқыныш пен үрей тудыратын ұғымға айналдырып жіберді.

– Ана тіліміздің ахуалы туралы не айтасыз?

– Тәуелсіздік алғанымызға 13 жыл болды. Дәл бүгінде мың-мыңдаған қазақ баласы орыс тілінде сауат ашып, білімін жетілдіруде. Ертең олар мың-мыңдаған отбасы болып шыға келеді. Олар өсе келе пәленбай миллионға жетеді. Осындай жүрек ауыртар жайттар есіме түссе, қазақтың ертеңі қандай болар екен деп уайымға батамын.

Мұхтар Шахановтың мемлекеттік тілді қолдау бағдарламасын құруынан көп үміт күтемін. Сондықтан қазақ тіліне жаны ашып жүрген жандарды осы бір ортақ істе қолдауға шақырамын.

– Балаларыңыз қазақша біле ме?

– Төрт ұлым қазақша орта мектепті бітіріп, қазақша тәрбие алды. Қазір оқу жасындағы бес немерем қазақ мектебінде оқиды.

– Сіздің поэзиядағы қолтаңбаңыз жайында сөз бола қалса ойға бірден көк түркілер сарыны оралады. Ықылым заманда пайда болған сарынды қайта жаңғырту не үшін қажет болды?

– Шығармашылық деген қызық құбылыс қой. Ойламаған жерден тосын дүниелерге тап боласың. Күлтегін жазған «Күндіз отырмадым. Түнде ұйықтамадым. Қызыл қанымды төктім. Қара терімді ағыздым» деген жолдарын қайта-қайта оқып, осы сарында жыр жазсам деген ой келді. Содан осы пішінде жыр жаза бастадым. Поэзияда кейбір ойлар буынға сыймай жатады. Көк түркілер сарыны аққан су мен көшкен бұлттай еркін. Мұндағы элементтер ақ өлеңде де кездеседі. Ертеде қалған бабалар үнімен соншалықты жақын, осы сарыннан шыға алатын емеспін.

Қазір бүкіл түркі дүниесіне қатысты, аңыз-әңгімелерді оқып жүрмін. Сол рухани құндылықтарды оқи отырып, көк түркілер заманындағы асаулығымыз, жүректілігіміз, дүниетанымымыз қан арқылы қазір де көрініс тапқанына көз жеткіздім. Ауыз әдебиетін оқып отырып, соған лайықты жаңа ойлар мен тамаша қуатты теңеулер, көркем образдар пайда болады. Халықтың бойында бұғып жатқан осы қасиеттер шығармашылығыммен үндестік тапқаны мені жаңа белеске көтергендей болды.

– Жеке өміріңізге қатысты бір сұрақ. Жұрт Тем-ағаңның бір-екі келіндері басқа ұлттың өкілдерінен дейді. Сол рас па?

– Менің үш келінім бар. Тек біреуінің ғана ұлты орыс, қалған екеуі қазақ. Бір қызығы, бұл әңгіменің жұрт арасына тез тарайтындай өзіндік себебі де бар. Келіндерімнің ешқайсысы қазақстандық емес. Бірі – Түркіменстанның қазағы болса, екіншісі – Астраханның қазағы. Екеуі де орысша сауат алғанымен, қазақ тілін жақсы біледі.

– Балаңыздың орыс қызына үйленетіндігін білгеніңізде қарсы болдыңыз ба?

– Алғашында баламның ісіне наразы болып, ашумен оны үйден қуып шыққан едім. Бір жылдан кейін келінім қазақша үйреніп алғанын естіп, ішім жылып қалды. Мұсылмандық бойынша өзге діндегі бір адамның тілін кәлимаға келтірсе, үлкен сауап іс дейді ғой. Сол себепті, келінімнің арқасында отбасымызбен сауапқа батқандай болдық. Кез-келген шығармашыл адамның керемет туындысы – бала-шағасы мен отбасы. Егер мен отбасымнан өлеңді жоғары қоямын десем, мен ақын емеспін.

– Шығармашылықты қоя тұрып, қызметтің жетегінде кеткен жандарға кінә артпайсыз ба?

– Жоқ, мен оларды кінәламаймын. Әдебиетте жан қинаудың қажеті жоқ. Толстойға баласы «Әке мен жазушы болғым келіп жүр, қолымнан келе ме?» депті. Сонда Толстой «Болмай-ақ қоюға бола ма?» деген ғой. Баласы «болады» деген. Онда «болмай-ақ қой» деген екен әкесі. Сол сияқты жазушы болу үшін үлкен өжеттік керек.

– Сіз өзіңізді қандай ақынмын деп ойлайсыз?.. Және болашақтағы жоспарыңыз?

– Мен алғаш поэзияға келген кезімде ештеңені де бұзып-жармастан кәдімгі қалыпты өлеңдер жазып бастадым. Көп ұзамай ол менің табиғатыма келмейтінін сезіндім. Адам жас кезінде максималист болады ғой. Сондықтан өрісімді, ең алдымен, қазақ поэзиясының өрісін кеңейтпекке ниет еттім. Максималистікті сезініп тұрсыз ғой. Әрине, бұл сөздер – біреулердің құлағын кесетін-ақ сөздер. Қайтейін, шыны сол. Өйткені, мен поэзияға келген кезде қазақ елі «Өмірдің өзі – өлең» деген аксиома рас болатын болса, қалада тұрып қаланы жырламау, ең алдымен, өлеңге обал еді. Мен соны жырладым. Урбанизация ақыны атандым. Сынға ұшырадым. Ұлтқа қиянат жасағандай күй кештім. Сонан кейін «алп-алп басқан» ауыз әдебиеті үлгісімен де жаза алатынымды көрсеттім. Енді Көк түріктер сарынымен өлеңдер жазып жүрмін. Жұрттың қабылдауы жаман емес. Бір сөзбен айтқанда, мен – тәуекелшіл ақынмын. Шынын айтқанда, қазір өлең «ақырын, ақырын шегініп» алыстап барады. Бұрынғыдай келуі жиі емес, сирексіді. Жас та кеп қалды ғой. Бірақ, өлеңнең айрылып қалмауға тырысам. Ал жоспар жағына келсем, жоспар көп те емес, бірақ аз да емес. Ең алдымен, кешегі, бүгінгі поэзия туралы, оның ірі, мықты өкілдері туралы мақалалар топтамасын бастасам ба деп ойлаймын. Оған дайындық жұмыстары ептеп болса да, жүріп жатыр. Құдай қаласа, кірісіп кетермін. Сонан кейін біздің де көрген білгендеріміз аз емес. Сол өмір өткелдері көкіректе сайрап тұр. Оған тек кезек келу керек.

ТІЛ ҚАСІРЕТІ «НЕВАДА – СЕМЕЙДЕН» ОН ЕСЕ АУЫР БОЛАДЫ

«Ана тілі». Дағжан Белдеубайұлымен әңгіме

– Сізді қарапайым оқырманның көбі маңғыстаулық деп біледі. Әңгімені осыдан бастасақ қайтеді?

– Мен Түркістан қаласының жанындағы Нұртас Оңдасынов атындағы ауылда дүниеге келгем. Ауылдағы 7 жылдық мектепті тәмамдағасын, Түркістандағы № 386 мектепте оқыдым. Отбасында әкемнің 55 жасында көрген жалғыз ұлымын. Менен үлкен бес апайым бар. Мектептен соң ауылға барып қара жұмыс істедім. Әке-шешеме көмектестім. Дегенмен, есіл-дертім жазу-сызуда еді. Ақыры, сол талпыныстың жетегінде Түркістанға көшіп келдік. Аудандық газетте корректор болып істедім.

Ол аздық етті, әрине. Оқуға Алматыға тарттым. Ешбір оқу орнының есігін ашпастан, тура Әбу Сәрсенбаевты іздеп таптым. Өйткені, Сайын Мұратбеков, Жұмекен Нәжімеденов, Зейнолла Серікқалиев, Қанипа Бұғыбаева, Дүйсенбек Қанатбаев қатарлы ақын-жазушыларға қамқорлық жасалып жатқанын еститінбіз, оқитынбыз.

Әбу аға Ғабдол Сланов екеуі отыр екен, өлеңдерімді ұнатты. Келесі күні Қадырмен, Жұмекенмен, Әбішпен таныстырды. Ол кезде «Лениншіл жас» газетінде бас редактор Шерхан Мұртаза. 1964 жылы 6 тамызда өлеңдерім жарияланды. Әбу аға (ҚазПИ-ге) Қажым Жұмалиевке де жетелеп апарған-ды.

Өзім де әдебиетке жақсы дайындалып келіп едім, ҚазПИ-дің филология факультетіне түсіп кеттім.

Кейіннен үйленген шақта, Алматыда баспаның зарын тартудай-ақ тартқан қазақтың бірімін. Вагондардан көмір, цемент, картоп түсіріп отбасымды бақтым. Алдымен шешем, сосын әкем қайтыс болғанда ауылда 3-4 ай жүріп қалдық. Алматыға қайта келсем, телеарнадағы тәп-тәуір жұмысымнан (сырттай) шығарып тастапты. Адамдарды кінәлау қиын. Жүйенің қатыгездігі ме деп ойлаймын. Алматы маңындағы көлшіктерде балық өсіріп жан бақпақ болдым. Нәтиже шықпады. Қыс келіп қалған.

– Сондықтан Маңғыстауға көшуге бел байладыңыз ба? Онда етжақын ағайындарыңыз бар ма еді?

– Маңғыстауға бет алғандағы себеп сол – күнкөріс. Ағайын дегенде, менің алдымда жазушы Сайымжан Еркебаев Маңғыстауға кеткен. Мен де соның ізімен барып, кәдімгі мұнайшылық кәсіпке кірістім.

Маңғыстау мені тәрбиеледі. Мәңгілік қарыздармын деп білемін. «Көк түріктер сарынының» алғашқы ұшқындары Маңғыстауда пайда болған. 1971 жылы шыққан «Жанымның жас құрағы» атты тұңғыш кітабыма көңілім толыңқырамайды. Онда да қимайтын өлеңдерім жеткілікті. Екінші кітабымның атын «Сапар алдында» деп қойдым. Себебі, менің әдеби сапарым сол Маңғыстаудан басталған. Әрине, туған жерден, Алматыдан алғаным аз емес. Маңғыстау шындап ширықтырды мені.

– Сіздің басты кітабыңыз – «Көк түріктер сарыны» деген пікірмен келісесіз бе? Ол кітап қалай жазылды?

– Әбден келісем. Алдында жарық көрген он неше кітапты қорытындылап, «Тыншыңды алам, дүние» атты таңдамалы шығарғам.

Күлтегін мен Тоныкөктің өр мінезіне, қарпып сөйлейтін, тарпып жүретін асау тірлігіне баяғыдан іштей қызығып жүретінмін. Тастағы жазудың табиғатынан қалай дегенде де сезіліп тұрған асқақтық таң қалдыратын «Түнде ұйықтамадым. Күндіз отырмадым. Қызыл қанымды төктім. Қара терімді жүгірттім...» дейді. Керемет емес пе? Осы сарынмен жазуға бірнеше мәрте ұмтылдым. Ештеңе шықпай жүрді. Тіпті, күдер үзген сәттерім де болды. Бірақ, бәрібір шоқтың үстіндегі шәйнек құсап, әлгі сарын кеудемде қайнады да жатты. Бірде аяқ астынан тасыды. (Әлгі сарынды жыраулық үлгіге салып көріп ем оң жамбасыма келе кеткені). Отырып қатарынан бірнеше өлең жазып тастадым. Оның кітапқа ұласуына мынадай жағдай дем берді. Дәл сол тұста Жазушылар одағындағы қызметімнен босап, жұмыссыз қалдым. Сегіз ай күтіп жатуға тура келді. Сондағы ашу-ыза көк түрік сарынымен өлең болып құйылды. Азғантай уақытта көл-көсір дүние туды.

– Жазушылар одағы дегеннен шығады. «Әдебиет айдыны» деген газет шықты ғой. Пікіріңіз.

– Меніңше, ол газеттің ғұмыры қысқа. Не үшін, қандай мақсатта шығарылды, оншасын білмеймін. Әдебиетімізді «Қазақ әдебиеті» газеті жарқыратып көрсете алады. Сол жігіттердің сөздерін де, байырғы газетіміз басар еді ғой. «Әдебиет айдыны» жұрт білмейтін таңсық нәрселерді көтереді немесе газет одаққа абырой әпереді дегенге өз басым сенбеймін. Тиіп-қашып болса да, әдеби шығарма баспайтын газет-журнал жоқ. Демек, мұның аты – үй ішінен үй тігу.

– Ал, Жазушылар одағының қажеті жоқ деген пікірмен келісесіз бе?

– Келіспеймін. «Қайта кірер есігіңді қатты серіппе» дегендіктен де емес. Ең болмаса ақын-жазушылар шүйіркелесіп, пікірлесіп қайтуы үшін де Одақ керек. Кейін мүмкін клубтар пайда болар, тіпті, «Пен-клубтың» адамдары да Одақтың мүшесі. Бірен-саран болмаса, көпшілік жазушы қауымы Одақ қажет емес демейді. Одақтың орашолақ істері жоқ дей алмаспыз. Ендігі жерде, бөлмелерін жалға беріп жәйбарақат отыратын емес, нарықты экономиканы меңгерген жастар келгені абзал одақ басшылығына.

– Шығармашылығыңызға қайта оралсақ. Сізді көрудің ақыны деседі сыншылар «Сөйлейді оттардың тілінде, айқайлап аншлаг... трамвай сымынан, оттар тамшылап» – деп келетін өлеңдеріңіз есімізде. Сол сыншылар тағы да ұйқасы олпы-солпы деп тиіскенін де білеміз. Жалпы Абайдың «Жүрегіңнің түбіне терең бойла, Мен бір жұмбақ адаммын оны да ойла» – дегеніндей ой ауыр да, ұйқас жеңіл. Кейбір атағы дардай ақындардың ойын, образын ұйқасы солғындататынын, тіпті жұтып қоятынын көріп жүрміз. Айтайын дегенім, 5-6 буынмен сақылдатып ұйқастырмай-ақ, Абай заманындағыдай қарапайым ұйқасқа қайта оралуымыз мүмкін бе, күндердің күнінде.

– Көрудің ақыны екенім рас. Ұйқасқа байланысты айтылған сындармен ешқашан келіспеймін. Мен ерекше ардақ тұтатын Махамбет пен Абайдан да кінәрат іздесең табасың. Махамбетте ұйқасы жоқ 17-18 жол бір өлең бар, оны ешкім ұйқассыз демейді. Табиғаты солай. Абайдан тек ой іздейміз. Бізде бір ақындар бар, балталасаң бұзылмайды ұйқасы. Бірақ мән-мағына жоқ. Ұйқас жанама шарт. Жадыда сақтау үшін қажет. Оны сөз етуден әлдеқашан кеткенбіз...

Абайдың заманына қарай шегінуіміз әбден мүмкін. Елден бұрын шегініп кеткеннің бірі менмін. Өлең ұйқастырылып жасалмайды, тулап туады.

Абай мен Махамбеттен соң Жұмекен, Мұқағали, Қадыр, Төлеген, Тұманбай, Сағиларды жаңа құбылыстар деп білемін. Өліп-өшіп ешкімге еліктеген емеспін. Ең нашар өлеңімнің өзі – өзімнің нашарлығым... Әлемдік поэзияны бір кісідей оқыдым. «Ұлы қарсылық» өкілдері делінетін Лоркадан бастап Назым Хикметке дейін барлығы ұнайды. Біздің жыраулық поэзияға ұқсайды олар. Емін-еркіндік. Астаң-кестең дүние дәл сондай форма алып келеді. Тіпті, менің еркіндікке ұмтылуым да содан басталуы мүмкін...

Біршама эксперимент жасап көрдім. Соның кесірінен «таяқ та жедім». Терминді көп қолданасың деп кінәлайды кей ағаларым. Әңгіме терминде де емес. Егер таза эксперимент жасасаң өлеңің, нағыз постмодернизм болып шығар еді. Эксперименттің күре тамыры дәстүрлі топырақта жатса ғана ғұмырлы болмақ. Күре тамырдан өзге тамырларыңды мейлі жапоннан, қытайдан, француздан дегендей ала бер. Тек күретамырдан келер нәр өз топырағымыздан болсын.

Алғашқы кезде мен де сондай кепті бастан кешірдім. Шығандап натурализмге кетіп қалыппын. Дереу кейін қайттым.

– Өлең жазуда қалыптасқан ғадеттеріңіз бар ма?

– Өзім көктемде тусам да, күзді жақсы көремін. Күй талғай бермеймін. Маған жұмыс кабинетімде отырып жазу шарт емес. Онда немерелерім отырса, кітап қарасын деп оларды мазаламауға тырысамын. Негізінен, күндіз жазамын. Түнде жұмыс істеу деген қалыптасқан заңдылығым жоқ. Аударма жасағанда ғана тұрақты тәртіппен жұмыс істеймін. Өйтпесе, өндімейтін шаруа ол.

Өлеңімді қашанғы басымда, ойымда пісіріп жазып алмай үстелге отырмаймын. Бошалап жүрем де қоям. Екі күн қиналуым мүмкін, бірақ әбден қайнауы жеткесін отыз минөт қана отырып, қағазға түсіремін. Егер зәудеғалам аяғымнан жүре алмай қалсам, алдымен шығармашылығым опат болар еді деп ойлап, сол ойымнан зәре-құтым ұшқаны бар. Бір қызығы – мен бір өлеңімді де бастан-аяқ жатқа білмеймін. Қағазға түсіргесін ұмытып қала берем. Кездесуге бармайтын себебім сол. Менен гөрі өлеңімді басқалар оқыса деймін. Мәселен, «Көк түріктер сарыны» бойынша спектакль қойылса деп армандаймын. Алайда, оған режиссер, актер жалдап дегендей толып жатқан қаржы қажет екен. Осыны бір колледждің балалары жасады. Сондай сүйсініп тамашаладым. Өзге ақындар секілді концерт бере алмаймын. Мен оларды ешқашан қызғанбаймын. Менің қолтаңбам әнге келмейді. Талай сазгер менің өлеңдерімен ән жазбақ болып қиналған. Бірақ, ештеңе шықпады. Өмірімде екі-ақ рет әнге сөз жаздым. «Абылай», «Бейбарыс» деген атпен. Екеуі де кезінде бас бәйгені алды. Бірақ, орындалмайды қазір, неге екенін білмедім.

– Аудармаларыңыз көп пе?

– Бодлерді тұтастай дерлік, Пушкин, Лермонтов, Лоркалардан жаныма жақын өлеңдерін аудардым. Бірақ, басын қосып жинақтап шығарғам жоқ. Қысқа әңгімелер, көсемсөз жазатынымды білесің.

– Қазақ әдебиетінде баяғы орыс әдебиетіндегідей үлкен-үлкен ағымдар пайда болуы мүмкін бе?

– Әдеби ағымдар қазірдің өзінде баршылық. Біздіңше де әлем әдебиеті үшін де, реализм қазылмай жатқан қамба...

Постмодернизм біреулерге керек шығар. Мен үшін түкке қажеті жоқ. Француз әдебиеті сияқты бәрін бітіріп тастаған әдебиет емеспіз. Кейбіреу постмодернизмнің не екенін білмей, бәзбіреу біле тұрып әдейі айтады. Дәстүрді тірілте алмай жатқанда, одан «кетіп қалғанда» қайда барамыз? Бос сөз.

– Дәстүрден қол үз деу кешірілмес қастандық демеске болмас. Осындайда тықпалайтындар негізінен орыс-шатыстар. Олар қазір қазақ ұлтына ашық шабуылға шықты.

– Мен орысша жазатын Олжасты қызықтап көп оқыған адамның бірімін. Кейіннен түсінгенім қазақ бола тұра орысша жазу әбестік екен. Турасын айтайын, Олжас Сүлейменов ешқашан орыс әдебиетінің де, тіпті қазақ әдебиетінің де өкілі бола алмайды. Қазақ екен деп қазақ әдебиетіне қосайын десең, арғы, бергі тарихта аудармамен ешкім сол елдің әдебиетінің өкілі болған емес. Қазақша Пушкин мен Лермонтовтан көп аударылған ешкім жоқ. Онда Олжаспен бірге соларды да қазақ әдебиетіне енгізейік. Қазекеңдер өтірік мадақтайды. Орыс әдебиетінде Олжасты он орап алатын ақындар көп. Қазақтар туралы қандай махаббатпен жазса да, Павел Васильев бәрібір орыс жазушысы болып қалды. Басты айырым белгі – тіл.

Мұхтар Шахановтың орысша жазғаны, оның ең бір сәтсіз беттері. Бір жағынан мен оларды аяймын.

– «Ақиқат» журналының бас редакторы ретінде, сіз өзіңізді саясаткермін деп есептейсіз бе?

– Қоғамдық-саяси басылымның бас редакторы деген мансап саяси технолог дегенді білдірмесе керек. Маған дейін осы журналды басқарғандар да сол пікірде болған деп ойлаймын. Алайда, саясатты білу – азаматтық борыш. Саясатпен араласпай, сұхбаттаспай тұра алмайсың. Өйтпесең, саясат өзіңмен айналысады. Саясат деген өз өмірің. Бүкіл қоғамды өзгертіп жібере алатын қуатты күш. Саясаттың айтқанына көніп, айдағанына жүрмеуіміз үшін оның алдына түсіп бағындыруымыз – міндет. Толстойдың «Соғыс және бейбітшілігінен» тартып «Қажымұраты» түгел-түгел тұнған саясат. Әуезов «Абай жолын» сол заманның саясатынсыз жаза алар ма еді? Саясатты ең болмағанда түйсікпен сезбеген адамнан жөндеп ақын да, жазушы да шықпайды. Саясат дүниені демде өзгертіп жіберетін сұрапыл қуатқа ие... Тілден үлкен саясат жоқ.

– Ендеше, Шаханов қанша шырылдаса да көпшілік жазушылар неге үнсіз отыр? Біздіңше, Атазаңға мемлекеттік тіл – қазақ тілі деп жазып қойып, оны орындамау – халықты алдау.

– Осы үнсіздікке мен де таңқалам. Баяғы «Невада – Семей» қозғалысы тұсындағы белсенділік қайда? Тіл мәселесі қазақ үшін одан да зор мәселе. Біздің бүкіл дертіміз, жан дүниеміздің шырқырайтын тұсы тіл. Тілден айырылсақ қазақ халқы үшін тәуелсіздіктің құны қалмайды. Ұлт ретінде тәлкекке ұшыраймыз. Біреулер ұраншылдық, айқайшылдық, дер, өз басым Мұхтар Шахановты қатты қолдаймын. Қозғалыс өз жұмысын тегеуірінді түрде жүргізсе деймін. Қозғалысқа Президент те, Үкімет те қарсы болып отырған жоқ. Өкіметтің орынтағына, билігіне таласу емес. Ұлттың мүддесін қорғау. Билік басындағылардың бетін әрі емес, бері қаратудың қамы.

– Ал, халық неге бей-жай күйде сіздіңше?

– Әсіресе, өткен Мәжіліс сайлауы тұсында ел іші кәдімгідей дүрлігіп қалды. Жәмиғаттың көкірек көзі ояу. Сөйте тұра, бір марғаулық бары рас. Бұл – дауыл алдындағы тыныштыққа да, қағанағы қарқ, сағанағы сарқ ахуалға да ұқсамайды. Бірақ, аңысын аңду, билікті арқа тұтушылық байқалады. Қазақ парасатты халық. Ұланасыр жерін біреулер қолынан келсе ескі шүберектей дар-дар жыртып әкетерін сезеді.

– Сол парасатты пайымдай алмайтын әкім-қаралар момынсынып мойнына мініп алса ше?

– Ондай жағдайды да жоққа шығаруға болмайды. Дегенмен, оны әркімнің өз ар-ұятына тапсырамыз. Ешкім Абайдан кемеңгер емес. Абай өлеңдерінде де, қара сөздерінде де сайлауға қарсы болған. Мәселе бірлік-берекеде дегені.

– Әдебиеттегі жас буын туралы пікіріңізді білсек деп ек.

– Жастар дегенде тізім жасап сөйлесем, бірқаншасының көңілі қалуы ғажап емес. Әрқайсысын хал-қадірімше түгендегенмен бір бауырымыз, бір баламыз, бір қарындасымыз ауызға ілікпей қалса көңілдері қалады. Жастар бетіме баспағанмен артынан өзім ұялам. Бірақ бұлар еркін, ізденіс үстінде, өз көзқарастары бар. Арғы дәстүрден сусындай отырып, бүгінгі тіршілікпен қатыстыра сөйлегендері ұнайды. Поэзия тоқырауға ұшырап тұр деген пайымға қосылмаймын. Қазақ өлеңді қойған емес. Жас жігіттердің өлеңдерін жүйелі түрде басу ісін жолға қоя алмай жүрміз. Нәтижесінде қалтасы қалың өлеңшілер кітаптан кітап тоғытып, мерзімді басылымдарды да жаулап алды. Сосын оқырманның көңілі қалмағанда қайтсін. Мұндайда талантты жастар шыға алмай жүрсе обал.

Баяғыда «Социалистік Қазақстан» газетіне шығу қиямет-қайым болатын. Олар Коммунистік партияны, Ленинді мақтаған өлеңдерді ғана беретін көбінесе. Алпысыншы жылдардың басында «Лениншіл жастың» поэзия бөлімінде Әбіш Кекілбаев, Жұмекен Нәжімеденов жұмыс істегенде әдебиетке кәдімгідей батыл түрде септігін тигізгені есімізде. Қазір тек талапкершілік жетіспей жатыр.

– Әбіш Кекілбаев бірнеше мәрте Алматыға шақырғанда Маңғыстаудан келіп алып, қайта кетіп қалыпсыз. Неге? «Адайлар-ай, тақырда ат ойнатқан» – дегендей, Маңғыстауға өбектей бергеніңіз түркістандық жерлестеріңіздің көңіліне келмей ме?

– Алматыда тұрақтап қалуға үйім-күйім болмады. Әйтпесе, қызмет ұсынылғаны шындық. Жұмекен мен Әбіш ағаны ерекше қадірлеймін... Қай-қашанда сананы тұрмыс билейді ғой. Мен әлі күнге Алматыға сіңісіп кете алғам жоқ. Негізінен, түзге жаралған жан болсам керек. Достарым да аз. Саяқ жүретін адаммын. Мен үшін қаланың мына ығы-жығы тірлігіне, бетіңе көлкектеп, шыға бере артыңнан піспектейтін екіжүзіділікке көндігу қиын. Жұртқа, сене алмаймын. Кейде адаммен емес, шайтанмен бірге жүргендей күй кешем. Сондай өлеңім де бар.

Мен де барлық ақындар секілді туған жерден қол үзе алмаймын. Сондай-ақ, менің маңғыстаушылдығым – олардың көңіліне келмеуі тиіс. Шындығым сол болса қайтем.

– Сұхбаттың соңында отбасы туралы сауал қоятын әдетіміз бар ғой. Келіндеріңіздің бәрі қазақ па?

– Келіндерімнің біреуі орыс. Ол қазақша үйреніп жүр. Ұлдарымның төртеуі де қазақ мектептерінде оқыған. Бес немерем қазақ мектебінде қазір. Біреуі екі жарым жаста болғандықтан үйде. Жауабыма қанағаттанған шығарсыз.

– Әрине, рахмет әңгімеңізге.

“ҚАЙ ПАРТИЯҒА КІРСЕҢ ДЕ ЕРКІҢ ШЕКТЕЛЕДІ...”

«Түркістан» газеті. Көлбай Адырбекұлымен әңгіме.

3 наурыз, 2005 ж

– Темірхан аға, Құдайға шүкір, қазақта ақындар көп. Бірақ азамат ақындар аз дейді. Сіз қалай ойлайсыз?

– Мен сенің бұл сұрағыңды шамалы таратыңқырап айтайтын. Сенің сөзіңнен ұғып отырғаным, мынау. «Қазақта өлең жазатындар көп, бірақ ақындар аз». Әдетте, тек қазақта ғана емес, қай халықта да ақындар аз, өлең жазатындар көп болады. Ол заңды құбылыс. Сондықтан қазіргі өлең жазып жүргендердің талайы, тіпті, ауызға ілініп жүргендерінің біразы ертең уақыт шаңы мен тозаңының астында көміліп қалары кәдік. Кәдік емес-ау, солай болады да. Оны талай рет уақыттың өзі дәлелдеп берген. Өкінішті-ақ. Амал не, уақыт бұл тұрғыдан келгенде аса қатал!

Енді сенің сұрағыңа нақтырақ келсек яғни, «азамат ақын» деген тіркесіңді саралап қарар болсақ, мен өзім бұл ұғымнан біржақтылық көргендей болам. Өйткені «азамат ақын» деген сөз көбіне көп уақыт пен қоғамның үні бола білген ақындарға ғана қолданылады. Ал ақындар сан қилы, сан қырлы ғой. Біреулері табиғатты, біреулері махаббатты, біреулері адамның ішкі иірім-қалтарыстарын, тағы біреулері имандылықты жырлауға бейім. Егер олар адам жанын табиғатты сүюге, махаббатты асқақтатуға шақырып, адамның сана-сезіміне имандылық ұрығын егіп жатса, неге олар да азамат ақын боп аталмасқа. Егер ақын адам бойында жерден қылтиып көтеріліп келе жатқан бір тал шөпке деген махаббат оята білсе, онда ол нағыз азамат ақын. Ол ақын қоғамдық сілкіністер мен уақыт арпалыстарын жырлайтын ақындардан бір елі де төмен тұруға тиісті емес.

Тек ақынға қойылар бір-ақ талап бар: ол қай тақырыпты да талантты жырлау. Ал таланттың да үлкені бар, кішісі бар. Ол енді басқа әңгіменің сұлбасы...

– Абайдың поэзиясына қалам тартқаныңызды білемін. Кемеңгер ақынның:

Атадан алтау,

Анадан төртеу,

Жалғыздық көрер жайым жоқ.

Ағайын бек көп,

Айтамын ептеп,

Сөзімді ұғар бір жан жоқ.

Моласындай бақсының,

Жалғыз қалдым тап шыным,

– дегені бар ғой. Бақ-дәулеті отбасына жетіп артылған Абай неге осыншалық күйзелген? Сол Абайдың заманы мен қазіргі заман қазақтарының саналарында, болмыстарында нендей өзгерістер бар? Әлде баяғы жартас, бір жартас па?

– Абай өмір сүрген заман мен қазіргі заман айырмасы аспан мен жердей ғой.

Абай – отаршылдықтың әбден бел алып, мүлде шегіне жеткен кезеңінде, қараңғылықтың қалың түнегі басқан уақытта өмір сүрді. Оның сөзін, оның қасіретін түсінетін адамдар жоқтың қасы еді. Тағы да Абай от-басы, ошақ қасылық емес, бүкіл елдің, бүкіл халықтың мұң-зарын айтты ғой. Ал елдің, халықтың мұң-зарын айтатын сөздер қора-қопсы маңында қалып қойған адамның құлағына кіре қоюы екіталай. Міне, Абай осыған құса болған. Осыған торыққан. Сөзін ұғатын зерде, шерін бөлісетін жан таба алмаған. Сондықтан да ол «Моласындай бақсының, жалғыз қалдым тап шыным» деп зар иелеген.

Ал қазіргі заман мүлде басқа. Алақандай үйіңнің іші ақпарат құралдарына толып тұр ғой, газет-журналдар, теледидар, радио, интернет. Елің, жерің туралы, ұлтың туралы айтылып жатқан жұрт сөзін не оқып, не тыңдап отырасың. Айтарың болса, сол құралдар арқылы жер-жерге тарап жатады. Әрине, ақпарат құралдарының ұрпақ үшін орасан кері әсері де бар. Ұлттық сананы күйретіп, ұлттық рухты омырып, имандылықты ластап, бүлдіріп жатқандары да бар. Олармен күрес те оңай күрес болмай тұр. Бейнебір қазір біз сын сағатта өмір сүріп жатқандаймыз...

Абай заманы мен біздің заманымыз, мүлде салыстыруға болмайтын, екі түрлі бола тұра, жан күйзелтер ортақ мәселелер сол қалпында қалып тұр. Мәселен, Абайдың «Біріңді, қазақ, бірің дос, көрмесең, істің бәрі бос» деген сөзі дәл бүгінге айтылған сөздей естілмей ме?! Бүгінгі күннің ең өзекті мәселелеріне қызмет ететін, оны қопарып көрсететін сөздерді Абайдан жүздеп, мыңдап табуға болады.

Сырттай қарағанда технологиясы әбден жетілген бұл заманның таным-түсінігі сол қалпында қалғандай. Құлағы түрік, көзі ашық түсінетін адамдар көп сияқты, бірақ рухы биік ұлт бола алмай жатырмыз...

– Таяуда ақын Аманхан Әлім маған: «Жұрт Олжасты әулие ақын дейді. Бос сөз. Құлдық пікірдің шырмауынан шыға алмай жүргендердің айтқаны. Ал мен жоққа шығардым. Білемін, ертең менің де жазғандарымды біреулер быт-шытын шығарады. Солай болуға тиіс. Тіптен оған қуануымыз керек» – деді. Сіз осыған не дейсіз?

– Бұл ауызекі айтыла салған әңгіме шығар. Ауызекі айтыла салған әңгімеге түсінік беру қиын. Өйткені ауыз-екі әңгімеде әртүрлі көңіл-күй болады.

Оның үстіне ол бір-ақ адам туралы айтып тұр ғой. Олжас туралы. Әрине, Олжасты да жоққа шығару мүмкін емес. Өйткені ол тек әдеби ғана емес, тарихи да тұлға. Оны ешкім сызып тастай алмайды. Оның өлеңдері де, қоғамдық жұмыстары да кезінде атаулы оқиғаларға айналғаны рас. Оған бәріміз куә болғанбыз. Ол кездерде, несіне жасырамыз. Олжас есімі ұрандай естілетін. «Аз и Ясының» өзі қандай дүбіліс тудырды. Оның еңбегі, тағы да қайталап айтам, тек әдеби ғана емес тарихи оқиға болды.

Бірақ кейінгі кезде несін жасырамыз. Олжас мүлде басқа Олжасқа айналды. Ол өз ұлтының мүддесін қорғап, өз ұлтының рухын көтерудің орнына, қайта сол өз ұлтының намысына тиетін, жанын ауыртатын сөздер айтатын болды. Оның бұдан екі-үш жыл бұрын Қазақстанда орыс тілі қағажу көріп жатыр деп шу көтергені бар. Содан кейін басылғандай болып еді, енді бұрынғыдан да бетер адам аузы бармайтын ауыр сөздер айта бастады. Әйтпесе, оның қазақ халқын басқа ұлттар құрсаулап ұстап тұрмаса өздігінен ел, өздігінен мемлекет бола алмайды деуі не сөз? Сондай-ақ, оның 400 жыл бойы орыстар да қазақ елінің тәуелсіздігі үшін күресіп қан төккен деуі нағыз шектен шыққан өрескелдік. Бұл – қорлау. Ұлтты, азаттық үшін күресіп шәйіт болған бүкіл әруақтарды қорлау.

Олжастың бұл оспадар сөздерін кезінде сіздердің газеттеріңіздің бетінде Болатхан Тайжан, Әзімбай Ғалилар әдемі айтып берді.

Қазір қазақ халқының өзін-өзі сыйлайтын зиялы қауымы Олжасқа үлкен ренжулі.

Неге екені белгісіз, әп-әжептеуір, ұлт үмітпен қарайтын кейбір азаматтар Олжасқа неге тиіседі деп, оны қорғауға әрекет жасауда. Оларға айтарымыз, Олжас қанша Олжас болса да ұлттан үлкен емес. Олардың соны ұққандары жөн. Қайта олар, Олжасқа шын жаны ашыса, оны жөнге шақырсын.

Аманхан да саған осыны айтқысы келген болу керек деп білем.

– Ақындардың екі түрі бар. Жазба ақыны, айтыс ақыны. Бір қызығы жазба ақындарға айтыс ақындарын мақтай бастасаң кейбірі беттерін тыржитады.

– Айтыс – әлемде сирек кездесетін, сирек кездесетін емес-ау, басқа елдерде жоқ өнер – қазақ пен қырғыздың ғана маңдайына жазылыпты. Бірақ, солай бола тұра, жаңа сен айтқандай оған қолын сілтей салатындар да, мұрнын шүйіріп, қарайтындар да табылады. Тағы да ол қол сілтейтіндер мен мұрнын шүйіріп қарайтындар, негізінен, осындай сирек кездесетін аса құнды ұлттық өнеріне қамқор болуға тиіс зиялы қауым арасында көп. Өкінішті-ақ. Солар жан-жағына, әлемнің әр түкпіріне көз салып қараса қайтеді деп ойлаймын. Испанның тереодорлары қызыл шүберек ұстап бұқалармен шайқасады, американдықтар мөңкіген бұқалардың үстінде жүреді, француздар әтештер таластырады, тағы да әтеш олардың ұлттық символы, ал іргеміздегі өзбектер бөдене таластырады. Сол елдердің зиялы қауымдары ол ойындарды кінәлап, сөкпейді. Қайта оларды ұлттық өнеріміз деп мақтан тұтады. Соларды күнделікті көріп, біліп отырған зиялы қауымдарымыздың өзінің ең үздік ұлттық өнеріне әлгіндей менсінбеушілік танытуы ұят-ақ. Құдай-ау, бұл сөз жарысы ғой, сөз айқасы ғой. Ал сөз – бар өнердің бастауы! Оны, ол өнерді біз бағалауымыз керек. Әрине, оның да жетпей тұрған олқы тұстары бар болуы мүмкін. Соларды жетілдіре түсуге атсалысуымыз керек.

– Иран-Ғайып дау жоқ мықты ақын. Кезінде сол ағамды бес рет сыбағасынан қағып, мемлекеттік сыйлықты бермей қойды. Ол: «Атағы маған керек, ақшасы бала-шағама керек», – деп жүріп, алтыншы рет ұсынғанда зордан алды-ау әйтеуір. Сарапшылар неге сонша қиянат жасады? Әлде сыйлықты өлеңіне емес, адамына қарап бере ме?

– Басқа бір күдік қалмас үшін бірден айтайын: Иранбек бұл сыйлыққа толық лайықты адам. Бұл сұраққа жауабымды осылай бастап отырған себебім, бұл сыйлыққа лайықсыз біреулер ұсынылып та жатады, тіпті солардың, бірен-сараны болса да, кейбіреулері алып та жатады. Бірақ мен сенің осы сыйлық жолында Иранбектің «өзегі талып, іштей мүжіліп, жүйкесін тоздырды» деген сөздеріңе онша қосыла қоймаймын. Оның «өзегін талдырып, іштей мүжіліп, жүйкесін тоздыратын» мәселелері басқа деп білем. Ұлт тағдыры, имансыздық, қоғамдағы келеңсіздіктер. Оның жүйкесі тозса, осы мәселелерге тозады.

Әрине, бес рет ұсынылып, ала алмай қалу адамды шаршатса, шаршататын шығар. Бірақ оған басқа-басқа, дәл Иранбек мойып, жасып қалмайды. Жалпы ол, мен оны жақсы білем, оп-оңай мойи қоятын жігіт емес. Оған парасат-пайымы да, жігері де жетеді. Жалпы сыйлық біреуге ерте, біреуге кеш келе береді. Ол да бір картаның ойыны. Күні ертең-ақ, ол сыйлыққа кімнің қанша рет ұсынылғаны да, кімнің кімнен ерте, кімнің кімнен кеш алғаны да ұмтылады. Тек факт қана қалады. Мемлекеттік сыйлықты лауреаты.

– Мемлекеттік сыйлық тағайындаудың қажеті бар ма? Осы күні оның қажеті жоқ дейтін пікірлер де айтылып жүр.

– Мемлекет болғаннан кейін Мемлекеттік сыйлық болғаны дұрыс деп білем. Бұл дәстүрге айналып кеткен үрдіс. Пәленбай деген елде ешқандай мұндай үрдіс жоқ екен, төленбай деген елде мынадай нәрсе жоқ екен деуден-ақ шаршадық. Сөйтіп жүріп қаншама нәрселерден айрылып барамыз. Оларда жоқ болса, жоқ болсын, бірақ бізде бар болсын. Ал әлгіндей сөздерді бықсытатындар, негізінен, ұсынылып сыйлық ала алмай қалғандар, немесе ғұмыры сыйлық алуға шығармашылық күш-қуаты жетпейтіндер. Солардың біреуі егер, ғайыптан-тайып, сыйлық ала қалса, сыйлықтың керегі жоқ деп айтуды бірден доғарады. «Жоғарыдағы таныстарын арқаланып, сол атақ үшін жазатындарды» білмеймін де, жоғарыдағы таныстарын пайдаланып, ортақол шығармаларымен-ақ атақ алып кеткендерді білем.

Жалпы, шығармашылық адамы үшін мемлекеттік сыйлық мақсат болмау керек те, ал сенің талантыңды, шыққан биігіңді бағалап жатса, одан бас тартудың қажеті жоқ.

– «Жас Алашқа» Қадыр Мырзалиевтің «Иірімі» үздік-созық жарияланып жатыр. Шынын айтсақ осы «эссеге» ел ішінде кереғар пікірлер көп. «Иірімнің «Өз ұлтыңды жақсы көрмей ағайын...» деген соңғы бөлігінде «Жә-дігөй» деп атаған өлеңін қоса беріпті.

Ұлтшыл болсам,

Бірінші ғып үйіме.

Муром қызын түсірем бе келін ғып?!

Қадыр ағам, неге өзге ұлттың қызын келін етіп, түсіргенімен ақталады. Қазір ұлт тазалығына қолымыз жетпей жатқан жоқ па. Сол келіннен өрбіген ұрпақ шынайы қазақ бола алады ма? Күмәнім бар.

Ұлтшыл болсам,

Жүрер ме едім,

Әдемі

Тақиямды айырбастап қалпаққа?!

Құнанбай да, Абай да, Шәкірім де тақия киген. Тақия да қалпақ та қазақтың киелі бас киімдері емес пе?

Менің қаным талай қаннан құралған.

Бірақ әсте пайда іздемеген ұраннан!

Сендей жандар «ұлтшыл» дейді екен деп,

Мен халқымды жақсы көрмей тұра алман!

Шумақтың соңғы үш тармағы түсінікті. Ал бірінші жолын қалай түсінуге болады. Жалпы атақты ақын әлдекімнің ұлтшылсың дегеніне неге осыншама ақталған. Әлде сақтанғаны ма?

– Қазір, өзің айтқандай. «Иірім» туралы әртүрлі кереғар пікірлердің бары рас. Біреулер қоштайды, біреулер мошқайды дегендей... Мен де «Иірімді» оқып отырып, ол шығарманың бір жерлерін қабылдаймын, бір жерлерін қабылдамаймын. Ол енді менің, оқырман ретіндегі, өз құқым. Қадыр Мырзалиевтің де авторлық құқы бар. Яғни, қалай жазғысы келсе, солай жазады. Ал шығарманың болашақ тағдырын уақыт шешеді. Ал уақыттың атынан сөйлеуге менің азаматтық құқым жоқ. Бірақ талқылап талдауға әркім ерікті.

Сұрағыңа нақты жауап бермес бұрын айтарым, Қадыр Мырзалиев өз ұлтын бар жан-тәнімен, шын ниет, бар болмыс-бітімімен сүйетін ақын. Оның бұл қасиетін үлкен де, кіші де, қасы да, досы да мойындайды. Бар нәрсені бар, жоқ нәрсені жоқ, таласты нәрсені таласты, талассыз нәрсені талассыз деп үйренгеніміз дұрыс. Не болғанда да, Қадыр Мырзалиевтің «Иірімі» таласты нәрсе. Оны өзі де біліп, ұғып отырған шығар. Ал оның «Дала дидары» талас тудырмайтын талантты шығарма болатын. Ол шығарма ұлтына деген зор махаббат, үлкен сүйіспеншіліктен тұратын өлеңдерден құралған еді. Егер Қадыр Мырзалиев сол шығармасынан кейін ештеңе жазбай қойса да әдебиетте мәңгі қалар еді. Қадыр ағамыз сол шығармасынан кейін де кесек-кесек туындылар берді. Тағы да олардың көбі ұлттық мүддеге, ұлттық санаға қызмет етіп тұр...

Енді сенің сұрағыңа нақтырақ келейін. Сен Қадыр ағамыз «ұлтшылсың» деген сөзден неге сонша қорқады дегендей ой айтасың. Алдымен бұл өлең менің пайымдауымша, Кеңес заманында жазылған. Ал, Кеңес заманында оның қай кезеңінде болсын, «ұлтшылсың» деген сөзден өткен қаралау болмайтын. Ол тұста «ұлтшыл» деген сөз «нацист», «фашист» деген сөздердей естілетін. Яғни, ол қарғыс таңбасындай қабылданатын. Кезінде отызыншы, қырқыншы, тіпті беріректегі елуінші жылдар осы сөз қара жарқанаттай боп бойына жабысқан адамдар атылды, жер аударылды, түрмеге жабылды. Яғни, ол сөз – ең үрейлі, ең қорқынышты сөз болды. Оны сен өте жақсы білесің. Қуғын-сүргінге түскен, атылған, асылған адамдар туралы көп, әрі келістіріп жазып жүрсің. Кейіннен, Кеңес заманының қыраулы, қатал қабағы жібіді-ау дегеннің өзінде, бұл сөзбен айыпталған адам моральдық қуғын-сүргінге түсетін: қызметтен қуылатын, партия қатарынан шығарылатын, жалпы адамдық, кісілік қатарынан аластатылатын. Қадыр ағамыздың шығармашылық өрлеу кезеңін көре алмаған бір замандасы оны осы «ұлтшыл» деген сөзбен қаралап жоғары жаққа арыз жазып жіберген ғой. Жалғыз Қадыр Мырзалиев емес, оның талай-талай талантты замандастарының үстінен осындай арыздар жазылған. Тіпті ол кісілердің тізімі жасалған. Оларға қауіпті, күдікті адамдар деп қараған. Егер ол арыз айналысқа түсіп кетсе, Қадыр Мырзалиев оталып кетер еді. Бала-шағасы қаңғып далада қалар еді. Өзін осы жолмен қорғамаса, енді қайтіп қорғайды. Қалай шырылдамайды.

Саған, бұл жерде, тағы бір ескерте кететін мәселе, Қадырдың айтып отырған қалпағы, қазақы қалпақ емес, «шляпа» ғой.

Сонан кейін сен, ақынның «Менің қаным талай қаннан құралған» – деген сөзіне күмән-күдікпен қарайсың. Сенің өз ойың өзіңше, ал менің ойымша, бұл жолдарға күмәнмен де, күдікпен де қарауға болмайды. Ең мөлдір деген шынының өзі шыны қалпында жаралмайды ғой. Талай-талай қоспалар қосылып, қорытылып барып дүниеге келеді. Қытайдың да, орыстың да, француздың да, тіпті алыс аралда жатқан жапонның да қандары талай қаннан құралған. Бұл баяғыда ғылыми да, тарихи да дәлелденген нәрсе. Оған бола дау шығарудың қажеті жоқ.

Оның үстіне, Қадыр Мырзалиевтің баласы ғана емес, бүгінде маңдайымызға басып тәу ететін қаншама арыстарымыз да орыс қыздарына үйленген ғой. Енді соларды да айыптаймыз ба?

Бұл «ұлтшыл» деген сөзді ауызға алғаннан кейін ол сөз туралы ойдағымды айтып кетейін. Бұл сөз негізінен, кейіннен Кеңес заманында шыққан сөз. Оған дейінгі ауыз әдебиетімізде де, жазба әдебиетімізде де бұл сөз жоқ. Бұл сөз – ішіне үрей мен қорқыныш кіргізіп алғаннан кейін жасалынған сөз. Енді бұл сөз – мәні мен мағынасындағы үрей мен қорқыныштан арылып, жақсы мағыналы сөзге айналуы тиіс.

– «Егемен Қазақстан» газетінің бірінші бетіне ара-тұра бір өлеңіңіз жарияланып келеді. Солардың бірін руно жазуларына арнапсыз. Оның бір әрпін найзаға, бір әрпін жебеге, бір әрпін қамшыға ұқсатып, әр беріп, оқырман ойын түркілер тарихына қарай тартасыз. Сөз жоқ өлең рухты көтереді. Менің Тараздағы Мекемтас ағам: «Жүз жыл өтер, екі жүз жыл өтер, мейлі үш жүз жыл өтер. Бәрі бір кейінгі ұрпақ сол түркілердің руно жазуларына қайта оралады» дейді. Өлеңіңізге қарағанда сіз де сол ойда секілдісіз. Ал қазіргі қоғамдық пікір латын әрпіне көшсек дейді.

– Мен, лайым, Мекемтас ағамыздың айтқаны келсе екен, деймін. Ол кісі де «Жүз, екі жүз, үш жүз» деген сөздерді тектен-тек айтып отырған жоқ. Өйткені дәл қазір біздің оған ұлттық санамыз да, құлқымыз да дайын емес. Бұл мәселені қазір екі-үш-ақ адам көтеріп жүр. Яғни, жалпы ұлттық рухани деңгейге көтеріле қойған жоқ. Тек армандауға ғана болады.

Менің ойымша, бүгінде латын әрпіне көшкен дұрыс. Неге? Біз саяси тәуелсіз мемлекет болғанмен, несін жасырамыз, рухани тәуелсіз мемлекет бола алмай жатырмыз. Көп-көп мәселеде әлі де тәуелдіміз. Латын әрпіне көшу, ең алдымен, сол рухани тәуелділіктен құтылудың бір жолы, бір адымы. Біреулер ол үшін асықпау керек дейді. Мен ол пікірге қосылмаймын. Бұл іс неғұрлым тез атқарылса, соғұрлым жақсы болар еді. Ұлтымыздың рухани еркіндігі үшін жақсы болар еді.

– Темір аға, осы бізде шын мәніндегі оппозиция бар ма? Жұрт «Ақ жол» партиясына солай қараушы еді. Енді олардың бірлігі қожырап қалған секілді. Кеше Республика Президенті Н. Назарбаев халыққа арнаған Жолдауында оппозцияның да жақсы ойларын пайдаланайық деді. Жалпы Сіз оппозиция туралы қандай пікірдесіз? Түбінде оппозициялық бағыт ұстанғыңыз келмей ме?

– Соңғы сұрағыңнан бастайын. Оппозицияда болу деген сөз – белгілі бір оппозициялық партияға кіру деген сөз. Мен, бірден айтайын, ешуақытта да, ешқандай партияға кірмеймін. Неге? Өйткені, қандай бір партияның болмасын өзінің идеологиясы болады. Партияға кіргеннен кейін сол идеологияға қызмет етуің керек. Яғни, қай партияға кірсең де еркің шектеледі. Қарсы жақтың жақсы жағын да жақтырмауға тура келеді.

Ал маған ұлттық идеологиядан үлкен, ұлттық мүддеден үлкен идеология жоқ. Қазір ұлттық мүдде мәселесі өз деңгейінде жөнді көтерілмей жатыр. Көтерілсе де, жеткіліксіз. Ал ұлттық мүдде мәселесін, ешқандай партияға кірмей-ақ, айтып та, жазып та жүрмін. Жалпы қоғамдағы келеңсіз жағдайларды айту үшін қалай да бір оппозициялық болсын, оппозициялық емес болсын, бір партияға кіру міндетті емес. Сондай партияға кіріп алып та ештеңе бітірмейтіндер көп. Қоғамдағы келеңсіздіктермен күрескеннің бәрін оппозиция дейтін болсақ, онда Абай да, Махамбет те, Пушкин де, Байрон да өз замандарының оппозиционерлері боп шығады. «Болмасаң да ұқсап бақ» дегендей осы ұлы адамдардың ұстанған жолында болғым келеді. Бұдан да түсінікті болу үшін айтайын, егер ғайыптан-тайып қазіргі оппозициялық күш билік басына бара қалса мен оларға да оппозиция болам. Мен тіпті қазірдің өзінде оппозицияға оппозициямын. Өйткені олардың бағдарламасында да, Конституция жобаларында да ұлттық мүдде аз қамтылған. Нақты, жұрттың дәлірек айтқанда, ұлттың рухын көтеретіндей ештеңе таба алмадым. Жалпы қазақ халқынсыз, оның мүддесін алға шығармай бірдеңе бітірем деу әурешілік. Енді бұдан былай билік басындағылар болсын, оппозицияда болсын ұлттық мүддені «көзір» етіп ұстамаса, жеңіліске ұшырайды. Қазақ халқын көзге ілмей саясат жасаймын деу – үлкен қателік. Әрине, бәрі де заң аясында болу керек. Мұны мен тектен-тек айтып отырғам жоқ. Конституциямызда орыс тілі қазақ тілімен қатар қолданылады деп жазылған ғой. «Қатар» деген сөзге назар аударыңыз. Яғни, Конституция талабы бойынша, орыс тілін қазақ тілімен деңгейлес қолдану керек. Одан аспау керек. Міне, бізде осы талап орындалмай отыр ғой. Қазақ тілі орыс тілінің шаңына ілесе алмай қалды. Бұл – Конституцияны таза бұрмалау. Қазақ тілі, тек көз бен көңілді аулайтын декортивті тілге айналып барады, айналып барады емес-ау, айналып кетті. Бұл – қатер.

Ал оппозиция керек пе, керек емес пе деген мәселеге келсек, ол керек. Оппозициясыз демократиялық қоғам болмайды. Демократияның ең басты белгісі – оппозиция.

– Алдағы сайлауда оппозиция жеңіске жетеді деп ойлайсыз ба?

– Біреулердің көңіліне келсе де айтайын, жеңіске жете алмайды. Неге? Соған тоқталайын. Әрине, көп адам Грузия мен Украинаны алға тартады. Грузияның экономикасы нашар дамығандықтан оппозиция бел алып кеткен болсын, ал Украинаның экономикасы дамып келе жатса да билік жеңіліске ұшырады ғой, сондықтан да ол факторды алға тартпай-ақ қояйық дейді. Солай-ақ болсын. Бірақ, мәселенің үшінші жағы бар ғой. Көп адам соны ескермейді.

Дәл бүгінгі таңда, қазіргі билік басындағылар өте оралымды, өте шалымды, өте икемді болып тұр. Яғни, өздерінің әрекеттерімен оппозицияның қай жағынан болсын алдын орап кетеді. Көріп отырсыз ғой, оппозиция көтере бастаған істің бәрін билік басындағылар бірінен соң бірін іске қосып жіберді. Әлеуметтік жағдайлар да, саяси реформалар да жүзеге асырылып жатыр. Бұл – не деген сөз? Бұл – билік басындағылар да демократиялық ұстанымдармен жұмыс істеп жатыр деген сөз. Кезінде Грузия мен Украинада бұлай болған жоқ. Ол елдердің бұрынғы басшылары қатып-семген, сірескен жүйемен жұмыс істеді. Икемділік таныта алмады. Ал біздегі билік, дәл қазір өте икемді. Демократиялық үрдіске лайықты жақсы идеяны не ойлап табады, немесе айтылған жақсы идеяны пайдалана қояды. Сөйтіп оппозициялық күштердің қолындағы «қару-жарақтарды» бірінен соң бірін сыпырып жинап алып жатыр. Жаңа өзің айтқан, Нұрсұлтан Назарбаевтың халыққа арнаған Жолдауында, оппозицияның да жақсы ойларын пайдаланайық деуі, жай көңіл үшін айтыла салған сөз емес екеніне, қазіргі көп жұрттың көзі жетті. Ал мұндай биліктің ғұмыры келте деуге ауыз бармайды.

– Соңғы кездері «космополит» деген термин сөзі жиі айтылып жүр. Жуырда ақын Мұхтар Шахановтың «Космополит қазақтар» деген өлеңі біраз басылымға шықты. Космополиттер шынымен-ақ біз ойлағандай өз ұлтын, тілін, салт-дәстүрін жек көретіндер ме?

– Сөз жоқ, космополит ұғымы біз үшін – өте жексұрын, сұмпайы ұғым. Естіген кезде, еріксіз тыжырынып қаласың.

Ал американдықтар үшін тіпті де олай емес. Әрбір американдық өзін космополит санайды.

Өйткені олар сол космоплит сөзіне американдық рухты, американдық идеяны сіңіріп жіберген. Әрбір американдық, ең алдымен Американы асқақ тұтады, сол өз елі үшін мақтанады. Кез келген мерекеде кішкентай баласына дейін Американың жалауын көтеріп жүреді. Олар өз ұлтының тілін, салт-дәстүрін аспанға көтеріп мадақтайды. Сонан кейін барып бүкіл планетаның баласымын деп жар салады. Әрине, бүкіл планетаның жартысы солардың тілінде сөйлеп тұрса, космополит болу олар үшін мақтаныш. Қалған елдер де менің тілімде сөйлесін деп ойлайды. Ойлап қана қоймайды, сол үшін бар күш-қуатын жұмсайды. Сондықтан да олар космополитизмді ұран етіп көтереді. Егер бүкіл планетаның тең жартысы қазақ тілінде сөйлеп тұрса, мен де космополит болар ем. Бірақ жағдай олай емес қой. Біз сол космополитизмге жұтылып кетпес үшін күресіп жатырмыз. Біздің космоплиттер американдық космополиттерден мүлде бөлек. Американдық космополиттер өз елін асқақ тұтып барып, бүкіл планетаның перзенті болғысы келсе, ал біздің космополиттер өз ұлтын аяқ асты етіп, түкке алғысыз етіп барып бүкіл планетаның перзенті болғысы келеді. Яғни, американдық космополит үшін космополитизм басқа елдерге жүргізетін үстемдік құралы да, ал біздің космополит үшін космополитизм өз ұлтының мойнына құлдық қамытын кигізу құралы. Міне, айырма қайда!

Кезінде интерноционализм де орыс шовенизміне қызмет етті. Өз ұлтынан безген, өз ұлтының тілін білмеген, орысша оқыған, орысша сөйлеген интерноционалист болды ғой. Міне, космополит те сондай. Енді космополитизмнен біз түгілі, сол орыстардың өзі қорқып отыр...

– Әңгімеңізге рахмет.

“ЕҢ АЛАЯҚТЫҚ ТІРШІЛІК,ЕҢ ОПАСЫЗДЫҚ «САЯСАТПЕН ЖҰМЫСЫМ ЖОҚ» ДЕГЕН АДАМДАРДАН ШЫҒАДЫ”

«Айқын». Төреғали Тәшеновпен әңгіме.

27 мамыр, 2006 ж.

– Темірхан аға, әріптестеріңіздің көбісі, ақындарды айтам, «өлең жаза алмай жүрміз» дейді. Сіз керісінше соңғы уақытта өз поэзияңызды мүлдем жаңа бір биікке, тың сапаға көтердіңіз. Сізді түртіп оятқан қандай күш?

– Бұл сөзді баспасөз бетінде болмағанмен, былайша көп адам айтады. Әсіресе, жастар: «Көк түріктер сарыны» біз жазатын дүние еді, алпысты алқымдаған кезде сіз жазып, бізді далаға тастап кеткендей болдыңыз» деп. Бұған айтатыным, бұл өзі – менің ертерек қолға алған шаруам. Жалпы, әдебиетте өзіңнің бір даусың, өзіңнің үнің, өзіңнің жолың болмаса, еш уақытта шыға алмайтыныңды, онан кейін біреудің көлеңкесінде қалып қоятыныңды мен ертерек сезген адаммын.

Жан-жағымды көбірек қарап, тексеріп, зерттеп жүрдімдағы, онан кейін эксперименттерге, оның ішінде ешқандай тамыры жоқ, шыққан топырағы жоқ эксперименттерге де бардым. Бірақ бүкіл үлкен, мықты ақындарды зерттеп қарап отырсам, еш уақытта да жалаң эксперименттің ешқайда алып бармайтынын сезіндім. Өйткені қандай жаңалық болсын, өзінің дәстүрлі тамыры болуы керек. Оның күре тамыры дәстүр болуы керек. Онан кейін ағаш күре тамырымен ғана қоректенбейді ғой, оның тарам-тарам сала-сала тамырлары болады, сол тамырлары әлемдік әдебиеттен сусындап отыруы керек. Осыған ден қойып, жыраулық поэзияны меңгеріп, оны рухани айналысқа түсіріп жатқан ақындар, құдайға шүкір, бар. Күндердің күнінде, онда Маңғыстауда жүрген кезім, ертеректе қайтыс болып кеткен Құлмат (Өмірәлиев) ағамыз, сосын Мырзатай мен Айдаров ағаларымыздың «Күлтегін», «Тоныкөктен» аудармалары бар ғой, соларды қарап отырсам, «Күндіз отырмадым, түнде ұйықтамадым, қара терімді төктім, қызыл қанымды сорғалаттым» деген жолдар, ұйқасы жоқ шығар, бәлкім, бірақ тура өлең ғой. Ары қарай ізденсем, «Күлтегін» эпикалық ұлы шығарма екен. Сол кезден бастап әрі іздендім, бері іздендім. Былай қарасаң қарапайым, бірақ оған келудің жолы өте ауыр болды маған. Үнемі ішімде жатты да қойды. Біраз уақыт өтіп, Алматыға келгеннен кейін де, тағы да сол қайта-қайта, анда-санда соғылған қоңырау сияқты, ішімде жатып алды. Күндердің күнінде... бір сілкініс... келді! Көк түріктер сарынынан. Бұл форманың кереметтегі сонда – өзіңді шектемейсің, ұйқасқа тықпайсың. Өзіңді белгілі бір жерге байлап-матамайсың. Буын санамайсың. Бунақ іздемейсің. Бірақ оның да өзінің музыкасы бар. Сондай керемет елітіп кеткендей болмаса да, мұнда қашаудың, ұста дүкенінің даусы шығып тұрады, симфонияның даусы жоқ мұнда. Ұста дүкенінің даусы шығады: қашап жатқандай, немесе темір жонып жатқандай, немесе шеге қағып жатқандай. Білдіңіз бе? Сондықтан осы форма дәл осы кез, осы уақытқа лайық, жалпы. Қашап, ойып түсіретіндей жазу керек болды да, жаздым. Бірақ бұл өзінің тамыры бар жаңалық. Сондықтан да мұны жұрт ерсі көрген жоқ. Өйткені, ерсі көрмейтін себебі, өзінің қанында бар ғой, өзінің табиғатында бар нәрсе. Сондықтан да көп адам мұны бірден қабылдады. Алдында қауіп те, күдік те болды «осы қалай болар екен?» деген, бірақ қабылдады. Сондықтан да бұл – алдымен Алла Тағаланың, сосын ата-бабамның аруағы арқасында, ежелгі сарынның мен арқылы қайталанғаны.

– Жаңа экспериментке көп бардым дедіңіз. Сол өлеңдеріңіз эксперимент күйінде қалып қойған жоқ па?

– Эксперимент жасаған өлеңдерімнің көбісі жарамайды. Былтыр екі томдығым шықты, соған көп эксперименттерімді құрбандыққа шалып жібердім, қосқам жоқ. Әрине, оның ішінде бірең-сараң енгендері бар, ал қалғанын өз қолыммен алып тастадым.

– Ғалым Мекемтас Мырзахметовтің «Егер әліпбиді өзгертер болсақ, онда көне түрік әліпбиіне – руна жазуына көшейік» дегені белгілі. Оның сыртында «ескі тәңір дініне оралайық» деп мақала жазып жүргендер бірқыдыру. Осы түрікшілдік, тәңіршілдік идеясы бізге қаншалықты қажет? Жалпы, бұл өзі қазақты, жалғыз қазақ емес, жалпы түркі әлемін араб-ислам әлемінен бөлшектегісі кеп жүргендердің әрекетімен белгілі бір дәрежеде ұштасып жатқандай көрінеді. Бір жағынан, бұл сұрақты қойып отырған себебім, ерсілеу блса да айтайын, сіздің «Көк түріктер сарынында» жоғарыдағы пікірлермен сырттай байқалмаса да, іштей жалғасып, жымдасып жатқан қандай да бір байланыс бар ма дегенім ғой?

– Бұл айтылған екі пікірге де мен үзілді-кесілді қосылмаймын. Мекемтас ағам – менің ұстазым, абайтанушылардың ішіндегі алдыңғы қатарлы азамат. Мен оқуға түскен кезімде, ол кісі аспирант болған, сол кезде қамқорлығын да көргенмін. Ол кісіні қатты қадірлеймін. Бірақ солай бола тұра, ол кісі айтты екен деп, бұрынғы руна жазуына көшудің қажеті жоқ. Ол үлкен машақат тудырады. Мен өзім қалай да орыс ықпалынан шығу үшін кириллицадан кетуді, сөйтіп, латын әліпбиені көшуді қалаймын. Қазір дүниежүзілік ықпалдастық жүріп жатыр, латын әліпбиі соған кірігуіміз үшін, ағылшын тілін меңгеру керек. Жаңа тәңір діні дегенді айтып жатырсың. Баяғыдай отқа, суға табынуымыз керек пе, сонда? Ислам дінін қазір таза еуропалықтар қабылдап жатыр. Ислам дінінен ажырасақ, қазақ болудан да қалғанымыз емес пе? Ал енді мен жазып жүрген көк түріктер сарынында ешқандай бір діни, басқа да қайшылыққа алып баратындай сөз жоқ. Менің ұлықтап жазып жүргенім – ол біздің кәдімгі өткен тарихымыз, өміріміз ғой. Онан еш уақытта бас тартуға болмайды. Біздің қанымыз ол, жанымыз.

– «Ақиқат» қоғамдық-саяси журналын басқарып отырсыз. Атынан да көрініп тұрғандай, журналдың басты мұратының бірі – тарихтың, қоғамның ақтандақтарын, жабулы жатқан ақиқаттарды ашу ғой. Осы орайда Ұлттық Қауіпсіздік комитетінің мұрағатында әлі күнге ашылмай, жарық көрмей, сарғайып жатқан құнды құжаттар, құпия мұралар, мәліметтер көп деп естиміз. Осылардан хабар алып көрдіңіз бе?

– Ондай әрекет жасаған жоқпын, шынымды айтайын. Ұлттық Қауіпсіздік комитетімен ешқандай байланысымыз жоқ. Шынында да, бұл ой салатын мәселе екен. Бірақ олар бізге мұрағатын бере қоя ма? Ол үшін де рұқсат болу керек шығар. Бірақ сол ашылмай жатқан мәселелер бар екенін сен де білесің, мен де білемін, жұрттың бәрі де біледі, сезеді. Әсіресе Желтоқсан оқиғасына байланысты көптеген мәселелер сол жылы жабылған күйінде жатыр. Қаншама азаматтардың қуғын-сүргіндері, ұсталған-ұсталмағаны бар, қандай бәлекеттер жасалды, біздің білетініміз – қалқып жүрген бер жағы, беті ғана. Аттың басының бәрі сонда. Әсіресе бізге бүкіл қасірет, қайғы, нағыз жауыздық алып келген құжаттардың бәрі Мәскеудің мұрағатында жатыр. Оны енді алуға қолымыз жете ме, жетпей ме? Ол үшін енді ұзақ өмір сүру керек шығар. Біз болмасақ, оны басқа ұрпақ алып келетін шығар. Ал бірақ жаңағы өте бір жақсы сұрағыңмен маған ой салып отырсың. Соған баруға мен енді әрекет жасауым керек шығар.

– Қаламгерлер «жазушылар қоғамға керек болмай қалды» десе, қарапайым жұрт «зиялы қауымның белсенділігі жоқ» деп кінәлайды...

– Осы бір нәрсеге мен түсінбеймін. Жазушы байғұстың қолында не қалды?! Баяғыдағы Жазушылар одағын аңсайды. Ол Жазушылар одағы басқа еді ғой. Ол Жазушылар одағын басқарып отырған адам Орталық Комитеттің бір төртінші хатшысы сияқты еді. Бүкіл ақшасын беретін, қаржыдан ешқандай тапшылық көрсетпейтін, қалтасын томпайтып қоятын. Үлкен-үлкен лауазым иелерімен қатар отыратын. Депутат болатын. Әзір не? Әзір көк тиын бермейді. Жазушылардың бәрі демей-ақ қояйын, біразы күнін қалтақтап, әрең көріп жүр. Олардың қолында ешқандай механизм қалған жоқ. Ал бірақ тіл мәселесіне келгенде, өзің білесің, кезінде осы жазушылар еді ғой шырылдап көтерген. Қазір де көтеріп жатыр. Мұхтар Шаханов жазушы емес пе екен? Қоғамдық қолдау комитетін қайбір жетіскеннен құрып жатыр? Бірақ соның айналасына топтасу мәселесіне келгенде, әрине, жазушылардың өздері сыңаржақ болып, бір-бірімен алакөз, алауыз болып, айтысып-тартысып, тек соның зиянын көріп жатыр. Өз басым Мұхтар Шахановтың тым екпіндей беретінін де жақтырмаймын. Бірақ жеке бастың мүддесіне қарамастан, оны осынадй елдік, халықтық мәселеде бәріміз бірігіп қолдауымыз керек. Соны қолдау, айналасына топтасу мәселесі қиын. Дәл осы жерде Жазушылар одағының қолын байлап, аяғын тұсап қойып отырған ешкім жоқ. Жазушылар одағы қалай болғанда да, алдымен Тілді көтеру керек еді. Біз осы кезде жиналыстың үстіне жиналыс жасап, тіпті керек болса, рұқсат алып тұрып шеруге шығып, сондай мәселелерді ұйымдастыруымыз керек еді. Тек жазушы, ақындардың кештерін өткізумен шектеліп отырмыз. Саясатта белсенділік көрсетуіміз керек еді, әсіресе Тіл мәселесіне келгенде. Іш қазандай қайнайды, қолдан келер қайран жоқ. Жазушылардың тағы бір беті қайтып қалғаны – қанша айтса да жоғары жақ бір былқ етпейді ғой. Журналистер, сендер де аямай айтып жатырсыңдар. Соған селт етіп жатқан нәрсені көресіңдер ме, анда-санда ғана бір реакция болады, болды. Сондықтан тіптен көңілі қалып, титықтап қалатын кезі жоқ емес жазушылардың. Әрине, көлеңкесінен қорқатын жазушылар толып жатыр ғой. Бірақ қалғандары күресіп жатыр. Күресе де береді.

– Сіз үшін қазақ қоғамындағы ең бір өткір мәселе?

– Ол – білім. Білім беру реформасы. Білім беру реформасын әлі аяқтай алмай отыр. Мен таяуда аяқтай қояды деп ойламаймын. Реформаның бәрі әйтеуір реформа үшін жасалынбау керек. Ұлттық сананы, ар-намысты оятатындай етіп жасалу керек. Мәселен, қараңызшы, Қытайда қазақ, ұйғыр мектептері бар. Сонда, мұғалімдерге қытай тілін білу керек деген міндет қойылған. Білдіңіз бе? Пекинге барып, немесе Пекиннен келіп, олардың қытай тілін қандай дәрежеде меңгергенін тексереді. Олар қытай тілінен емес, қазақ тілінен, ұйғыр тілінен сабақ береді, бірақ қытай тілін білуі керек. Ал бізде қалай? Бізде ағылшын тілін білу керек, басқаны білу керек, бірақ қазақ тілін білу керек деген сөзді білесің бе? Ресей біз үшін шет ел. Орыс тілін орыс мектептеріндегі диаспора қанша оқыса, оқи берсін, бірақ қазақ мектептерінде оқытып керегі жоқ, оқытсақ, халықаралық ағылшын тілін оқыту керек. Дүние жүзінде солай. Мәселен, Малайзия мен Сингапурды біз керемет санаймыз ғой, солар дәл Қытайдың іргесінде отырған елдер. Малайзия халқының отыз пайызы қытай бола тұра, олар қытай тілін оқымайды. Ағылшынша оқиды. Ал бізде орыс тілінен шыға алмайды. «Орыс тілін үйрен» дегенде Абай өз тіліңді ұмыт деген жоқ қой. Дәл қазір ана тілінен безіп кеткен адамдарды көргенде, Абайдың аруағы қалай күңіренер еді. Біз қалай болғанда да әлемдік ықпалдастыққа ену үшін ағылшын тілін үйренуіміз керек. Орыс тілі – біз үшін шет ел тілі. Балалардың ол тілді үйреніп, босқа уақыты кетеді. Ресейдің өзінің балалары түгел ағылшын тілін үйреніп жатыр. Әсіресе зиялы қауымның балалары.

– «Ақын адам, жалпы өнер адамы саясаттан тыс тұру керек» деген пікірмен келісесіз бе? Келіспесеңіз, онда поэзияны саясатпен қалай ұштастырасыз?

– Саясатсыз өмір жоқ. Саясат деген бір сайқал дүние деп, одан безіп кетуге болмайды. Өйткені дүниенің бәрін жасап жатқан саясат. Біздің тәуелсіздігімізді алып келген де саясат. Бізді отарландыруға, отарсыздандыруға алып барған да саясат. Біреулер «менің саясатпен еш жұмысым жоқ» дейді. Ең алаяқтық тіршілік, ең опасыздық сол «саясатпен жұмысым жоқ» деген адамдардан шығады. Саясат деген сенің бүкіл тағдырыңды жасап жатыр. Болмаса, сені жоғары көтеріп жатыр. Сені илеп жатыр. Болмаса, оған қалай жетесің? Саясаткер болмай-ақ қой, бірақ өзіңнің ішкі, сыртқы саясатың болуы керек. Қыл аяғы адам мен адамның сөйлесуі де саясат, дипломатия. Халқың сын тезіне түсіп жатқан кезде, «мен саясаттан бөлек едім» деу, шалқаю – барып тұрған нағыз оңбағандық, сатқындық. Өмір бойы саясатпен тыныс алып, саясатпен өмір сүруің керек. «Саясатты мен ғана жасаймын» деу – ол халықты бұғауда ұстау, халықты топас ету, надандыққа алып бару деген сөз. «Саясатта жұмысың болмасын» деген кезінде жазушыларды саясатқа араластырмас үшін Кеңес Одағының миға сіңірген пікірі. «Саясатпен тек Сыртқы істер министрлігі айналысу керек» деп кім айтты? Дамыған елдерді алыңыз. Бүкіл француздың студенттері ереуілдеп, көшеге шыққан жоқ па? Америкада әне, бүкіл мигранттар шулап, көшеге шығып жатыр. Әрбір ел, әрбір азамат саясаттан көз жазбай, қадағалап отыруы керек. Ол деген жоғары жақ не айтты, соны тура қабылдау емес, соны қорытып, өз пікіріңмен салғастыру. Саясат – сенің тағдырың. Саясаттан еш уақытта кетуге болмайды. Саясатпен жүру керек дегенде, мен жалаң, құрғақ саясат емес, ішкі терең саясатты айтып отырмын.

Поэзия да тұнып тұрған саясат. Кезінде кеңестік ақын-жазушылар саяси тақырыптағы роман, өлең-жыр жазса, тек қана мақтау, мадақтау керек болды. Көсемдерді мақтап өлең жазу – ол саясат емес, дүмбілездік, жағымпаздық. Білдіңіз бе? Сол кезіндегі қызыл саясат ақын-жазушыларды саясаттан сұмдық жиіркендіріп жіберді. Әйтпесе Толстойдың «Соғыс пен бейбітшілігі» тұнып тұрған саясат емес пе? Әлем таңдай қағатын Достоевкийдің бүкіл шығармасы – қарап отырсаңыз, саясат. Байрон да, Пушкин де, Гете де бастан-аяқ саясатпен айналысқан. Әуезовтің «Қаралы сұлуы» сұмдық саясат емес пе? Бүкіл теңсіздікті, әлеуметтік қайшылықты, қараңғылық пен надандықты, бейшаралықты көрсетіп, сол арқылы қоғамдық жүйемен күресіп отыр. Мен «Егемен Қазақстанның» бірінші бетіне өлеңдер шығарып тұрам. Әдейі шығарам. Оның ішінде мақтау, мадақтау жоқ, қоғамдағы әлеуметтік қайшылықтар, теңсіздіктер, келеңсіздіктер, мен соларды жазам. Газеттің бірінші бетіне шыққаннан кейін, кейбір ойы таяздар баяғы түсінікпен «саясатты мақтап жырлап отыр» дейді. Ішкі мәніне қарамайды. Әрине, өлеңді саясаттандырып жібермеу керек. Ол қорытылуы керек. Поэзия көркем шығарма ғой. Шынайы өмірді өлеңде шынайы өмірден де асырып көрсету керек.

– Қазір аға буын ақын-жазушыларымыздың арасында мемуар жазу етек алды. Онда елге белгілі тұлғалардың қоғамдағы орны, жеке өмірі болсын артық-кем айтылатыны бар. Оны біреулер мақтайды, біреулер даттайды. Сіз осыған қалай қарайсыз? Және болашақта мемуар жазсам деген ойыңыз бар ма?

– Шынындықты ашудың да ашуы бар. Бір ағаларымыз Сәкен Сейфуллинді ұлтқа қарсы жау етіп көрсетеді. Олай деп айту енді артық қой. Сәкенде де қазаққа болсын деген ниет болды. Құдай жалғыз, оған баратын жол көп дейді ғой. Сол сияқты халықтың болашағы үшін Алаш қайраткерлерінің әрқайсысын жоққа шығаруға болмайды. Ал енді серілігі болса, несі бар, серілігін жазсын, егер біреулер кәдімгідей көзімен көріп тұрған болса. Өз басым біреудің серілігін күнделікті көріп жүрсем де, оның көрпесін көтеріп сығалап қараудың маған қажеті жоқ. Ал енді соған ұяты барып жазып жүргендер өздері біледі. Әрине, ондай-ондай жазылғандар дүниежүзілік әдебиетте ежелден бар нәрсе, бірақ біздің менталитетіміз басқа, өз басым ондайды қабылдай алмаймын. Мәселен, қатты ішкен ағаларымыз бар, көргем. Солардың ішкенін, төбелескенін айту, жазу керек те шығар, бірақ соны алдыңғы планға шығарудың қажеті жоқ деп ойлаймын. Мен мемуар жазбаймын. Бірақ өзіме қатысты күнделік жазып жүрмін.

– Көптеген ақындарымыз қазір прозаға барып жүр. Ал сіздің аудармамен айналысып жүргеніңізді білеміз. Проза жазуға барар ма едіңіз?

– Мен көптеген романдар аудардым. Тапсырыспен. Айтушылардың сөзіне қарағанда, жаман аударылмаған сияқты. Сол сияқты Батыстың көптеген ақындарын аудардым. Бірақ роман, повесть, драма жазамын деп айта алмаймын. Жазсам, публицистикалық, сын мақалалар жазамын. Ондай кітаптарым да шығып жатыр. Кезінде публицистиканың дәуірлеген кезінде шама-шарқымша ат салыстым. Қазақ публицистикасы тәуелсіздіктің алдында, тәуелсіздіктің алғашқы кезеңінде әлемдік деңгейге көтерілді. Оған журналистер де, жазушылар да қызу қатысты. Сол кездегі бір түйір мақалаларды қайыра оқысам, бір повесть оқығандай боламын, немесе қаншама ақпарат алып, өзімді-өзім байытамын. Қазір кішкене саябырсыды. Мұның себебі жазушылар өзінің үстелдеріне оралып жатқан болуы, ал журналистер өздерінің күнделікті үйреншікті тақырыптарына ойысып, сонымен жүрген болуы керек.

– Мүйізі қарағайдай ақын-жазушылар арасында «айтыс ақындарына айрықша көңіл бөлініп, жазба ақындар далада қалды» немесе «айтыс өткізу дегенді мүлдем доғару керек» деп жүргендер аз емес. Сіз осы, айтысқа қалай қарайсыз?

– Айтатыным, айтыспен айтыспау керек қой. Айтыс жүре беру керек. Айтыссыз қалай болады? Өзбектер бөдене таластырады, француздар қораз төбелестіреді, испандықтар мөңкіген бұқаны қызықтайды. Ал біздікі, Құдай-ау, сөз өнері ғой. Тек шектен шықпау керек, болымсыз ақындарды сахнаға беталды шығара бермеу керек. Кейбір айтыс ақындарымыз дүниетанымнан жұрдай, былапыт, жұғымсыз сөздері айтады, жұрт соған мәз болады. Міне, осы ақындарды сұрыптап шығару жағы болса, онда сөз басқа. Әйтпесе айтыспен айтысуға болмайды. Мен бір сөз айтайын. Айтыс ақындары елге өте танымал болады. Жазба ақындар, қаталдау болса да айтайын, өлгеннен кейін мықты. Тірі кезінде олар бәрібір бірін-бірі жібермейді. Сондықтан «аналар машина алып қойды» деп қызғанудың қажеті жоқ, ол да қазақтың баласы ғой.

– Ірілік дегенді қалай түсінесіз?

– Ірілік дегенді мен ұлттың қамы, ел мүддесі үшін өзіне қатер төніп тұрған кезде немесе соны сезе, көре, біле тұра, сахнаға немесе ел алдына жасқанбай шығып, халқының ар-ұятын қорғап, сол жолға басын тігіп, жанын пида ете отырып, сөз сөйлеу деп түсінемін.

– Сіздің тастың сынығын, ағаштың тамырын жинайтын әдетіңіз бар екен...

– Кезінде көп жинағам. Бірақ соңғы кезде сәл ауырыңқырап қалдым да, тоқтап қалды. Бірақ оны түбі жалғастырамын. Әлі күнге тас не тамыр көрсем, бір қарамай өте алмаймын. Неге екенін білмеймін, қызық. Әлдебір персонаждарға ұқсап тұратын ағаш тамырларын, мүсінге ұқсайтын тастарды жинаймын. Қазір соған қайтадан қызығып жүрмін.

– Адамдық, ақындық тағдырыңызға өкпеңіз бар ма?

– Жоқ. Өкпем жоқ. Өкініштер бар, болған. Өкінішсіз өмір бола ма? Тым болмағанда, біреуге артық айтып қоясың дегендей. Немесе қаншама уақытымды бос жіберіп алдым деп. Далада да жүрдім, қиындық та көрдім. Туған жерім Түркістан болса да, талай жыл Маңғыстауға барып, қара жұмыс та істедім. Бірақ бәрін қорытып келгенде, өміріме ешқандай өкпем жоқ.

– «Ақындар екіге: өлең жазу үшін өмір сүретіндер мен өмір сүру үшін өлең жазатындар болып бөлінеді» дейді білгіштер...

– Қасым Аманжоловтың сөзі бар ғой, «мені жаман өлеңдерім асыраған» деген. Сол сияқты, қазір жаман өлең жазсаң да, жақсы өлең жазсаң да, ол сені асырай алмайды. Қайта Қасым бақытты екен. Өлеңге қазір ешқандай қаламақы берілмейді. Менің екі томдығым шықты. Соған алғаным жақсылап достарыңа бір жуғаннан, әй, артылмайды-ау. Қайта қасыңа еріп барғандардан қарыз алып құтылуың мүмкін. Мені өмір бақи асырап келе жатқан – осы журналистика. Мен жазушылар мен журналистердің арасындағы бір қарама-қайшылыққа таңғаламын. Бір адамдар ғой, олар. Бірін-бірі кемітіп, «анау журналист, күнделікті өмірден аса алмайды» деуге де, немесе «өй, анау жазушы, кабинетіне тығылып алып, оны қай уақытта жазып бітіреді, ол бітіргенше, мына шаруаның бәрі бітіп кетеді ғой» деп, бір-бірін нұсқап көрсететін адамдар – жақсы адамдар емес. Мені асыраған – журналистика. Өмір бақи асырап келе жатыр. Міне, қазір осы жерде бас редактормын. Журналиспін. «Егемен Қазақстанның» тілшісі болдым, Маңғыстау облыстық газетінде істедім. Журналистикадағы жолымды Түркістан аудандық газетінде корректорлықтан бастадым. Мені асырап келе жатқан – журналистика. Өлең емес. Өлеңнен алған кезіндегі қаламақыларымның бәрі Алматының мейрамханаларында қалды. Үйіме, Маңғыстауға одан бір тиын апарған емеспін. Одан үстіме бір көйлек алдым ба, алмадым ба, білмеймін. Мені еш уақытта Өлең асыраған емес. Мен де Өлеңді күнелту үшін жазған емеспін.

– Әңгімеңіз үшін рақмет!

“ҚАЗАҚТАР ӨЗ ЖЕРІНДЕ ДИАСПОРА СИЯҚТЫ”

«Жас алаш». Әмірхан Мендекемен әңгіме.

5 маусым, 2007 жыл

– Тем-аға, сіздің соңғы жылдардағы жазып жүрген поэтикалық-көркемдік жағынан болсын, қоғамдық-әлеуметтік жағынан болсын әрі өткір, әрі тегеурінді өлеңдеріңізге, сондай-ақ әртүрлі басылымдарда жарияланып жүрген сұхбаттарыңыз бен публицистикалық мақалаларыңызға қарап, көп жұрт сізді оппозицияда жүрген шығар деп ойлайды...

– Бірден айтайын, мен оппозицияда емеспін. Ешқандай партияға да мүше емеспін. Әрине, мен бұл сөздерді биліктің түйілген қабағы мен қырын көзіне ілігіп қаламау деген қорқыныштан айтып отырғам жоқ. Оның себебі мынау: Бұдан бірер жыл бұрын «Түркістан» газетінің тілшісіне берген сұхбатымда айтқам: «Егер сен бір партияға мүше болсаң, онда сен мейлі қала, мейлі қалама, сол партияның шоқпарын көтеріп, сойылын соғып кетесің де, басқа бәсекелес немесе қарсылас партияның дұрыс ісін де бұрыс деуге ыңғай тұрасың, объективтіліктен айырыласың», – деп, сондықтан мен ешқандай партияға мүше болғам жоқ. Болмаймын да! Мен қазір кейбір мәселелер жөнінде, әсіресе қазақ халқының ұлттық мүдде мәселелері жөнінде билікке де, оппозицияға да оппозициямын. Зиялы қауым өкілдерінің бірер-жарымы болмаса, көбіне-көп билік партиясына да, оппозициялық партияларға да мүше болмайтыны сондықтан. Мұндай позиция дұрысты бұрыс деп, бұрысты бұрыс деп, атын атап, түсін түстеп отыру үшін қажет.

– Яғни, екі жақтың да даттайтын жақтарымен бірге мақтайтын жақтары да бар деп білесіз ғой?

– Дәл солай.

– Ондай биліктің қандай мақтайтын жақтары бар деп ойлайсыз?

– Қарап отырсаңыз, бүгінде билік деген жалпылама айтылмағанмен, біз үшін ол ұғым жалқы ұғымға, яғни нақты бір тұлғаны меңзейтін ұғымға айналып кетті. Өйткені бүгінгі таңда биліктің тізгіні де, тұтқасы да бір-ақ адамның, Нұрсұлтан Назарбаевтың, ғана қолында. Кезінде «партия дегеніміз —Ленин, Ленин дегеніміз — партия» деп бар дауыспен шырқамайтын ба едік. Мейлі, біреу қосылар, біреу қосылмас, бірак, бәріміз көріп-біліп отырмыз ғой, қазір де солай, билік дегеніміз— Назарбаев, Назарбаев дегеніміз — билік.

Ешқандай бұра тартпай, турасын айтсак, Нұрсұлтан Назарбаев, сөз жоқ, мемлекетіміздің аяғынан тік тұрып кетуіне аса зор еңбек сіңіріп, көптеген ауқымды жұмыстар атқарды. Тәуелсіздігіміздің алғашқы жылдарында ол реформа жасап жүріп республиканы экономикалык, әлеуметтік тығырықтар мен дағдарыстардан алып шықты. Әлгі әйтқандарға сол түстағы саяси сапырылыстарды, саяси дүрбелең-дүбілістерді қосыңыз. Несін жасырамыз, Қазақстанның тағдыры, яғни әупірімдеп жүріп қол жеткізген тәуелсіздігіміз қыл үстінде тұрды. Бырт етіп үзіліп кетсе, құрдымға кетуіміз кәдік еді. Сол түстағы президенттің еңбегі жойқын болды. Ұстасып жүріп, тістесіп жүріп Қазақстаңды сол дағдарыстардан да, сапырылыстардан да аман-есен алып шықты. Жалпы, адамның жады тақтаға жазылған бор сияқты, тез сүртіліп қалатын болса керек. Әсіресе, тойынған кезде. Қазақстан қазір, не болғанда да, тоғайды. Ұмытшақтығымыз содан болса керек.

Мен өткен президенттік сайлау тұсында ол кісі туралы «Егемен Қазақстанға» «Ер жігіттің ішінде ат басындай шер өсер» деген көлемді мақала жазғам. Сол мақаламда президентіміздің елімізді экономикалық дағдарыстардан, саяси сапырылыстардан алып шығудағы ерен еңбегін айта келіп, қазақ мемлекеті үшін, қазақтың үлттык, мүддесі үшін атқарған төрт еңбегіне айрықша тоқталғам.

Біріншісі, астананың Ақмолаға көшірілуі. Бүл оқиғаны мен стратегиялык. тарихи ұлы оқиға деп білем. Кез келген уақытта қолды болып кетуі немесе дау-дамай, алақұйын объектіге айналуы кәдік аймақты ың-шыңсыз бауырымызға кіргізіп алдық.

Екіншісі, шекара мәселесі. Біреу олай, біреу былай десін, бәрібір шекарамызды бекітіп алдық. Бүл да — үлкен жеңіс. Өйткені қазір біз шекара бөлісе алмай бір-біріне алакөз болып отырған елдерді көріп отырмыз ғой. Ол дау-дамайлардың түбі немен тынарын қүдайым білсін.





Үшіншісі, «Мәдени мұра» бағдарламасы. Ол да ұлтымыз үшін жасалынған игілікті іс болды. Тарихыңды, мұраңды танымасаң, болашағыңды тану мүмкін емес. Бірақ бұл игілікті істің, әттең, насихаты да, жұртқа таралымы да кемшін соғып тұр. Тек көңілге демеу болары, жиналған дүниелерді қайта басып шығару ісі үздіксіз жүре беретін процесс қой.

Төртіншісі, оралмандардың елге келуіне жол ашуы. Квотаның аз бөлінуіне, келген ағайындарға жөнді жағдай жасалмауына, тағы да басқа проблемаларына қарамастан, бұл да президенттің айта қаларлықтай еңбегі деп білем. «Көш жүре түзеледі» дегендей, бұл көш те бара-бара түзу жолға түсіп кетер деген үміттеміз.

— Әрине, бұл атқарылған істерді жоққа шығару қиын. Сөзімізді басқа арнаға бұрып алмай тұрғанда, бір сұрақты індетіп бітіріп алайық. Енді оппозицияның мақтайтын тұстарына да тоқтала кетсеңіз...

— Біздегі оппозиция жас. Оның әлі буыны бекіп, сүйегі қатып кете қойған жоқ. Оппозицияның шын мәнінде жарқырап көрінген кезі «Ақ жол» партиясының шаңырақ көтерген тұсы еді. Бәріміз де ол партияны үлкен күшке айналар деп ойлағанбыз. Бірақ өз араларынан жік шығып, өкінішке қарай, екіге жарылып кетті. Содан жұдырықтай жұмылған күштерін әлсіретіп алды. Қайта көтеріліп кетер ме еді, егер Алтынбек Сәр-сенбайұлы жауыздықпен өлтірілмегенде. Бұл қаза жұрттың бәріне ауыр тиді. Оппозиция Заманбек Нүрқаділовтің өлімі тұсында да, Алтынбек Сәрсенбайұлының қазасы тұсында да зор жігерлілік танытты. Ешқандай бұлтақтамай, ешқандай жалтақтамай, жоғары жақтан көп нәрсені принципті түрде талап етті. Әлі де талап етіп отыр. Болашақта да талап ете бермек. Әрине, қазір де оппозиция қарап отырған жоқ. Биліктің саяси болсын, әлеуметтік болсын, қазіргі жүргізіп отырған жұмыстарын үздіксіз сынға алуда. Майлап-сайлап, сылап-сипап жұртты алдарқатпай, түбегейлі саяси реформалар жүргізу керек екенін толассыз сөз етуде. Бүкіл Қазақстан денесін өрмекшініңторындай сыбайлас жемқорлықтың орап алғанын, ол тордан құтылмасақ еліміздің мүлде талан-таражға түсіп, тоналып, содан кейін әлдекімдердің артына жұтылып кететінін бүкіл дәлел-дәйектер көлтіріп, айтудай-ақ айтуда. Қараңғы жағы да, көлеңкелі жағы да жоқ ашық демократиялық мемлекет құрайық деп жатыр. Қазіргі жүйе тұсында ешқандай бағдарлама, соның ішінде бүкіл қоғам аса ділгір болып отырған инновациялық,-индустриялық бағдарлама да ешқашан жүзеге аспайды деп дабыл қағуда. Олардың білім, денсаулық салаларын дамыту жөнінде құнды пікірлері бар деп білем. Мен өз басым осы талаптардың көбісіне қосылам.

— Онда неге оппозицияға өтпейсіз?

— Бұл енді пластинканың екінші беті. Тағы да ол бет — мен үшін, тек мен үшін ғана емес, көп жұртшылық үшін де ең басты беті. Яғни, оппозициялық күштер бүкіл қазақ халқы үшін ең өзекті, ең көкейкесті мәселені, ұлт мүддесін мүлде жылы жауып қойған. Бейне бір ондай мәселе жоқ сияқты. Қарап отырсаң, бәрі де қабілетті, қайсар, білімді әрі білікті азаматтар. Қазактар.Бірақ қазақ халқының ұлттық мүдделерін ауыздарына алғылары келмейді. Әрине, ондай оппозицияға, дәлірек айтқанда, ұлттық рухтан жұрдай ондай оппозицияға жалпы қазақ, бірлі-жарымы болмаса, ермейді. Міне, біздегі оппозициялық күштердің ең осал тұсы, жазылуы қиын дертті тұсы — осы. Олар түптің-түбінде тарап кете ме, тарап кетпей ме, оны білмеймін. Білетінім, бұдан былай да олардың қатарының молая қоюы екіталай.

— Түсінікті, Енді биліктің осал тұсы, яғни даттайтын тұсы деп қандай мәселелерді атар едіңіз?

— Әрине, билік кейбіреулер айтып жүргендей, көзін тарс жұмып алған көрсоқыр, құлағын тарс бекітіп алған таскерең емес. Бірден сергектік танытпаса да, оппозиция айтқан кейбір мәселелерді кешеуілдеп болсын, біртіндеп енгізіп келеді. Оны оппозициялық күштердің өздері де айтып жүр. Жұрт та көріп отыр. Сондыктан әлгінде жоғарыда айтып өткеніміздей, оппозицияның қойып жүрген талаптарының біразы біртіндеп орындалуы да мүмкін. Біразы орындалмауы да мүмкін. Бұл заманда бәрі мүмкін ғой...

Бірақ, бұл жерде менің айтпағым басқа. Қарап отырсақ, билік пен опозицияның бір-бірінен аумайтын, бейне бір сол мәселе жөнінде бір-бірімен келісімге келгендей ұқсас жері де бар. Ұқсас жері — тағы да сол ұлттық мүдде мәселесі. Ұлттық мүддеге келгенде, яғни ұлттың омыртқасының ішіндегі жұлыны, өзегі болып саналатын тілге келгенде, екі жақтың да соншалықты салғырт, соншалықты немкетті бола қалатындары. Тіл – рухани анамыз. Ал анаңа, Құдай-ау, салғырт, немкетті қарауға бола ма? Онда сенің қатігез, жатбауыр болғаның ғой. Өйтіп сенің бар болғаныңнан не үміт, не қайыр? Жоғарыда, билікте жүргендердің бәрі дерлік казақ халқының перзенттері. Бәрі де қазақтың аялы алақанында, қазақтың омырауын еміп өскендер. Өз тілін, яғни өз анасын телмендетіп, телміртіп қоятындай, оларға соншама не болды? Не көрінді? Ең болмаса, олар осы елдің жерін қорғап, жандарын пида еткен аруақтардың, ата-бабаларының рухтарынан именсе қайтеді? Жоқ, шімірікпейді.

— Қаттырақ айтып қалып отырған жоқсыз ба? Президентіміз «қазақ қазақпен қазақша сөйлессін» деп жатқан жоқ па?

— Деуін деп жатыр. Мен өз басым бұл сөзді алғаш рет естігенде сұмдық әсерлендім. Жалғыз мен бе, жұрттың бәрі сондай әсерде болды. Ертеңнен бастап Қазақстандағы бүкіл казақтар бір-бірімен қазақша сөйлесіп кететіндей көрдік. Бірақ олай болған жоқ қой. Қазір ол сөзді біз титімдей де зандық қуаты жок, жай бір көңіл аулау үшін айтыла салған сөз ретінде қабылдаймыз. Неге? Өйткені біз жоғарыға қарап үйренген халықпыз. Яғни, президенттің аузынан шыққан сөздің бәрін қақшып ап, сол сәтінде оны іске қосуға ұмтыла кірісетін үлкенді-кішілі шенеуніктерге қараймыз. Сол жоғары жаққа көз тігіп, құлақ тосыңыз. Ондағы қазақтар бір-бірімен қазақша сөйлесіп жатыр ма? Сөйлесіп жатқан жоқ! Қазақшаны шала-шарпы білетін премьер-министр Мәсімов мырза мен оның қарауыңдағы министрлердің бәрі қазақша сөйлеседі екен дегенге кім сенеді?! Немесе, Жақсыбеков пен Қарақұсова бір-бірімен қазақша сөйлеседі екен дегенге сіз өзіңіз иланасыз ба? Тіпті, менің президентіміз өзінің бала-шағасымен, немерелерімен қазақша сөйлесетініне күмәнім бар. Әлде олардың бәрі қазақтар емес пе? Сонда «қазақ қазақпен қазақша сөйлессін» деген «қанатты» сөзіңізде не қасиет, не қадір қалды? Соларды көріп, біліп отырған бер жақтағы қазақша білмейтін қазақтар бір-бірімен қалай қазақша сөйлөспек?! Сондықтан бүл сөз қазір рухани айналыстан шығып қалды деуге болады. Шыкпаса, тек желөкпелер мен желбуаздардың аузымен айтылады. Желөкпелер мен жел-буаздарға қазір кім сенеді?

— Мемлекеттік мекемелерге қазақша білетін қазақтар алынсын деген де сөз айтылды ғой...

— Әлденеше айтылды. Бірақ ол орындалып жатыр ма? Егер орындалып жатса, орындайық деген шын ниет болатын болса, онда қазақша білмейтін Мәсімов мырза премьер-министр болып тағайындалмас еді ғой. Президенттің өзі орындамайтын заңның көрегі не? Айтылған сөз қайда, атқарылған іс қайда? Алшақтығы жер мен көктөй. Оны айтасыз, президенттік аппарат пен Үкімет аппаратына барып көріңізші. Бәрі дерлік қазақ, бірақ бәрі дерлік орысша сөйлейді. Қазақша сөйлеп жүргендер ілуде біреу. Бейне бір сен Қазақстанның емес, Ресейдің билік орындарында жүргендейсің. Қүдай біледі, сол Ресейіңіздің субъектілері болып саналатын Татарстан мен Саха елінің билік органдарында да бұлай емес шығар. Сонда деймін-ау, айтылған сөз атқарылмаса, халықты алдап не керек?

— Көптеген облыстар мен министрліктер іс қзғаздарын қазақша жүргізуге көшкен жоқ па?

— Бұл әрекетке алғашқыда мен де сендім, сен де сендің, жұртшылық та сенді. Бажайлап қараған адамға бұл мәселе де «бақсам бақа екен» болып шықты. Өйткені қазақшаға көшті деген облыстардың бәрі де жоғары жаққа іс-қағаздарын екі тілде жібереді. Ал әлгіндей орысша сөйлеп отырған жоғары жақтағы аппараттардың қызметкерлері сенің жіберген қазақшаңды оқып отырады дейсің бе, әлбетте қасына қосақтап жіберген орысшасын оқиды. Сондықтан бұл мәселеде көңіл аулау ғана емес, көзбояушылық орын алған. Яғни, мундай кеңіл аулау, көзбояушылық тамыр салған жерде қазақ тілі ешуақытта өркендемейді, өрісін жаймайды. Бір жерді шиырлап жүреміз де қоямыз. Ал бір жерді шиырлап жүре берсең, ол жер алдымен таптаурын болады да, сонан кейін ол жерден тозаң мен шаң көтеріліп тозып бітеді. Құру деген сол. Өзіңіз қараңызшы, біз казір бірде былай, бірде олай жүгіріп, бір жерді айналып жүріп жатқанымыз өтірік пе? Жоғары жақтың бірде былай дегеніне де, бірде олай дегеніне де сеніп қаламыз. Оның бәрі әншейін алдарқату екенін кейіннен барып білеміз. Енді қазір сенуден де қалып барамыз.

Тағы бір мысал. Мәдениет және ақпарат министрі Ертісбаев мырза биылғы жылды өз министрлігінде «қазак, тілінің жылы» деп жариялады. Соны естігенде жерге кіріп кете жаздадым. Сонда не, олар келесі жылы кайтадан орыс тіліне көше ме?! Осыдан кейін қалай сенеміз?

— Сонда не істеу керек деп ойлайсыз?

— Қоғамда қазақ тіліне деген қажеттілік, мәжбүрлік тудыру керек. Онсыз бәрі бекер. Ол үшін, ең алдымен Конституциядағы ресми тіл деген тармақты алып тастау керек. Өзін-өзі сыйлайтын мемлекетте диаспораның тілі мемлекеттік жүйеде үстемдік құрмайды. Билеп-төстемейді. Әрине, Швейцария, Бельгия сияқты елдерде мемлекеттік тіл бірнешеу. Бірақ ондағы халықтар өздерінің ежелден келе жатқан атақоныстарында отыр ғой. Ал біздегі халықтардың қазақтардан басқаларының бәрі — диаспоралар. Диаспора деген ешқандай қорлық та сөз емес, шеттететін де сөз емес. Тек не нәрсені де өзінің атауымен атау керек. Олардың диаспора болатын себебі, олардың ата-бабалары біздің ата-бабаларымызбен тізе қосып, осы ел мен жердің тәуелсіздігі үшін күрескен жоқ. Қанын беріп, жанын берген жоқ. Қазақ жерін қазақ қана қорғады. Яғни, ел иесі де, жер иесі де — қазақ! Әрине, бізге келген халықтардың біразы зорлық-зомбылықпен келгендер. Оларға ең алдымен қазақтар қамқор болған. Паналатқан. Қолындағысын бөліп берген. Қазір де оларға ешкім кет деп жатқан жок,.

— Көп ұлтты, көп дінді мемлекетпіз деп жатырмыз ғой...

— Міне, осы дұрыс сөз емес. Мәселен, Түркияда 13 миллион күрд бар. Олар ата коныстарында отыр. Басқа да ұлт өкілдері толып жатыр. Бірақ түріктер біз көпұлтты мемлекетпіз деп ешуақытта айтпайды. Олай десе, Түрік мемлекетінің мәртебесі төмендейді. Францияда да, Германияда да, Англияда да диаспоралар толып жатыр. Сонда олар ақымақ та, біз ақылдымыз ба?

— Керісінше сияқты...

— Біз өзімізді қазақ еліміз, қазақ мемлекетіміз дейміз. Кеуде ұрғанда жер дүниені дүңкілдетіп жібереміз. Шыққан биігіміз мынадай-мынадай деп айқайлағанда дауысымыз Алатаудан асып кетеді. Ал рухани шыққан биігіміз соншама пәкене, соншама пәс. Әйтпесе, рухани биік, рухани асқақ ел диаспораның тілінде сөйлеуші ме еді?! Қазір қазақ халқы өз жерінде (!), өз елінде (!) диаспора сияқты. Олай демей не дейін, қалалардағы көше аттарын сұрасақ та біреулерден жалынып-жалпайып жүріп сұрап аламыз. Қазақша мектеп ашып беріңдер, қазақша балабақша керек деп иіліп-бүгілетіндер де — қазақтар. Диаспора ғана осылай етеді. Кейбір елдерде диаспора ештеңе сұрай да алмайды. Бүйте берсек, күндердің күнінде біздің де ештеңе сұрай алмай қалуымыз мүмкін.

Бүгінде қазақ тілі декоративті тілге айналды. Өзіміз күнде көріп отырмыз ғой, президентіміз бастап, қалғандары қоштап жиын біткеннің бәрінде бас жағында 5-6 минут, соңында 3-4 минут қазақша сөйлейді. Яғни, мемлекеттік тілде мемлекеттік мәселелер шешілмейді. Бүл — қорлау.

Қазір мен өз жерімізде өзіміздің диаспора деңгейіне түсіп кеткенімізге таңқалам. Орыстар республика халқының 25-26 пайызы ғана. Қалған ұлттар мен ұлыстар 3 пен 1 пайыздан аспайды.

«АиФ» газетінен мынадай ақпаратпен танысқаным бар: Ресей ең жақын тұтатын Арменияның өзі және бірқатар ТМД елдері орыс тілін шет тілі, қалған бірқатары оны шағын халықтар тілі деңгейіне ысырып тастапты.

Белгілі орыс режиссері, қоғам қайраткері Говорухин «Известия» газетіндегі сөзінде россиянин және орыс деген сөздерді синоним ретінде қарастырыпты. Яғни, ол үшін өздерін россиянинбіз дейтіндердің, яғни татарыңыз да, башқұртыңыз да, қалмағыңыз да — орыс.

Енді мен саған мынадай бір мысал келтірейін. Көктерек деген ағаш бар. Сұлу ағаш. Біз көріп жүрген теректердің қай-қайсысынан да әдемі. Жапырақтары алақандай-алақандай. Діңгектері де жұп-жуан. Бұтақтары да, бір қарағанда, қайратты. Жасыл бояуы сыртқа теуіп тұратын тоқ. Айналасындағы қай ағаштан да әрі айбарлы, әрі қуатты көрінеді. Бірақ, сол ағаш қатты дауыл соққанда бірінші боп құлайды. Оның қасында бұта сияқты жарбиып көрінетін жиде, қарағаштар құламайды. Неге? Өйткені көктеректе күре тамыр жок, сол күре тамырмен жалғанып жататын өзек жоқ. Түсініп отырсыз ба, өзек!

Біз де қазір сол көктерек сияқтымыз. Мемлекетімізде өзек жоқ. Қазақ халқы Қазақстан мемлекетінің өзегіне айналмай тұр. Бұл қауіп пе? Қауіп. Құдай бетін әрі қылсын, егер дауыл соға қалса, әрине көзге қораш көрінетін жиде, қарағаштар аман қалады. Ал көктеректей сән-салтанатымыз келісіп тұрған, бірақ өзегі жоқ біздің күніміз не болмақ?

Өлең жазатын адаммын ғой, тағы бір метафора келтіре кетейін. Біз мемлекет құрылысын енді салып жатқан елміз. Ал кез келген құрылыс арматурасыз салынбайды. Іргетасында да, ұстап тұратын ұстындарында да арматура болуы керек. Онсыз қай құрылыс та жай бір сілкіністен құлап қалады. Мемлекеттік құрылыстағы арматура — ұлттық рух. Кез келген мемлекетті ұстап тұратын бір ұлт. Яғни, Ресейді ұстап тұратын арматура — орыс, Германиянікі — неміс, Франциянікі — француз. Ал біздікі кім? Белгісіз. Өйткені біз «көпұлтты мемлекетпіз». Біз қазір Кеңес одағының түбіне жеткен интернационализм идеясын ұстанып отырмыз. Өткеннен сабақ алмайтынымыз калай? Түсінбеймін.

— Мемлекеттің көпұлттылығы еліміздегі тұрақтылықтың кепілі деп жатқан жоқпыз ба?

— Тұрақтылықты қаламайтын адам түп-тамырымен жойылып кетсін. Кім тұрақтылықты қаламайды? Бірақ тұрақтылық тек бүгін ғана емес, ертең де болуы керек қой. Біз үшін, тіпті барлық халық үшін де, ертеңгі тұрақтылық бүгінгі тұрақтылықтан да қымбат. Өйткені ертеңгі күні біздің ұрпағымыз өмір сүреді ғой. Бірақ ол тұрақтылық мемлекетті құраушы халықтың есебінен жүргізілмеуі керек. Бірден айтайын, өзінің мемлекетінде өзінің тілін шын мәнінде мемлекеттік тілде сөйлете алмай отырған халықтың ішінде қордаланып қалған бүгінгі өкпе-наз бұрқ етіп түтеп шыға келетін ашу-ызаға айналуы мүмкін. Оны бүгіннен бастап ойламау - ертеңгі тұрақтылықка қатер.

Қазір бүгежектемей турасын айтатын болсақ, қазақ халқының ұлттық мүддесі өте мүшкіл халде. Алдарқатқанға халық сенуден қалып барады. Бір газеттен оқыдым, белгілі бір қадірлі депутатымыз қазақ тілі құрып барады, оны құтқаруға қолұшын беріңіздер деп ОБСЕ-ге хат жазыпты. Қайтсін, амалы таусылған ғой. Қазір біздің жанымыз нала, тәніміз жара...

— Алдымен неден бастау керек деп ойлайсыз?

— Жаңа айттым ғой, Ресейде орыс тілін білмесең өмір сүре алмайтының сияқты, Қазакстанда да жұрттың қазақ тіліне деген қажеттілігі мен мәжбүрлілігін тудыру керек. Орыс тіліне деген кіріптарлықтан сонда ғана құтыламыз. Ол үшін алдымен мемлекеттік мекемелерде жұмыс істейтін қазақтар болсын, қазақ еместер болсын, оларға қазақ тілін білу керек деген қатаң талап қойылсын. Ол талап әйтеуір айтыла салған сөз болмай, толық іске асуы керек.

Осы жерде орыс газеттерінен оқыған бір ақпаратты келтіре кетейін. Былтыр Ресейдің Ульяновск қаласының әкімшілігінде істейтін шенеуніктерді тестіден өткізген. Бүкіл шенеуніктер орыс тілінен диктант, шығарма жазған. Қате жіберген шенеуніктердің бәрі жүмыстан шығарылған. Міне, өз тіліне деген қамқорлық. Ал біз болсақ, айтамыз да, ол айтқан сөзіміздің үдесінен шыға алмаймыз. «Уа, аса мәртебелі президент мырза, айтқан сөзіңіз бен ісіңіз қабыспай жатыр ғой!» деуге шамамыз жетпейді. Айтпақ түгілі, бұл ретте түк бітпей жатса да мақтаймыз кеп, мақтаймыз кеп... Әрине, президентті сыйлау керек, құрметтеу керек. Бірақ ұлттық мәселе сияқты аса үлкен мәселеге келгенде, қателігі болса, айтуға міндеттіміз. Өйткені ол да мен, сен сияқты казақтың баласы. Бұл мемлекет қазақтың арқасында мемлекет болып отыр. Олай болатын болса, президент басқа ұлт өкілдеріне түсіндіре отырып, ең алдымен, қазақ халқының мүддесіне, оның тілінің мәртебесі мен мерейін өсіруге қызмет етсін. Әріберіден кейін бұл жұмыс оның президенттігімен бірге перзенттік те борышы. Алдарқатудың, көңіл аулаудың түк те қажеті жоқ. Табанды, нақты іс керек.

Несін жасырамыз, бізді қазір орыстілділер билеп-төстеп отыр. Ең алдымен осы бір жағымсыз құбылыстан арылған жөн. Қазір, Құдайға шүкір, қазақ тілін де, орыс тілін де жақсы білетін маман азаматтар жеткілікті.

— Солай бола тұра, қазақтың ұлттық мүддесі деген мәселеге келгенде басқа ұлт өкілдерінің тек бірен-сараны болмаса, көбісінің қырын қарайтыны несі?Солар кезінде қазақ халқынан қайырым мен мейірімнен басқа жат қылық көрген жоқ. Бұл неліктен деп ойлайсыз?

– Бұл ең алдымен Кеңес одағы кезіндегі бізге қарсы жүргізілген сұмпайы идеологиядан. Сол сұмпайы идеология қалыптастырған психологиядан. Бізді де, басқаларды да ол кезенде қазақтар ғасырлар бойы сауатсыз болған, тарихы да, мәдениеті де жоқ көшпелі тірлікте, яғни тұрпайы, жабайы деңгейде өмір сүрген деп оқытты ғой. Оған өзімізді де, өзгелерді де иландырып бақты. Ең, сұмдығы, бұл сөздерді тағы да өз аузымызбен айтқызды. Ал өзің «мен осындай сорлы, бейшара едім» деп сарнап тұрсаң, басқа жұрт сені қалай ғана сыйлай қоймақ? Сорлы, бейшараны кім сыйлаушы еді?! Ал тәуелсіздік алғаннан кейін де оларға өзімізді танытатындай ештеңе жасай алмай жатырмыз. Рас, тарихымыздағы ақтаңдақтар біршама ашылды, мәдени, рухани мұраларымыз айналысқа түсе бастады. Бірақ оларды негізінен өзіміз ғана оқып-біліп жатырмыз. Яғни, өз бидайымызды өзіміз қуырып жеп жатырмыз. Бізді танып-білсем деген басқа халықтардың ынта-ықыласы жоқтың қасы. Басқа жұрт түгілі, космополиттік санамен өмір сүріп жүрген орыстілді қазақтардың өздері де қазақ тілінің мәртебесі биіктеп, мерейінің өсуіне мүлде ынталы емес. Олардың ішіндегі қазақтың тарихын, мәдениетін біледі деген азаматтардың өздері қазақ тілін, мүмкіндігі болса, шеттетіп тастауға даяр жүр.

— Атап айта аласыз ба?

— Атап айтқанда, солардың үлгісі, эталоны — бүкіл халық алақанына салып ардақ тұтатын Олжас Сүлейменов. Ол кісіге ұстанып отырған позициясының дұрыс емес екенін жұрттың бәрі айтудай-ақ айтып жатыр. Мен де айтқам.

Былтыр Олжекеңнің 70 жылдығына орай ҚазҰУ-дің Студенттер сарайында кездесу өтті. Соның алдында ғана ол кісіні, сіздердің газеттеріңізде болу керек, «мен қазақ тіліне қарсы емеспін, бірақ оның әлі көптеген проблемалары бар, алдымен соларды шешіп алайық» деген іспетті мақаласы шыққан. Маған сөз бергенде мен Олжас Сүлейменов деген есімнін тек әдеби ғана емес, тарихи тұлға екенін айта келіп: «Құрметті Олжеке, сіз алдымен қазақ тілінің проблемаларын шешіп алайық дейсіз, бірақ барша тірі дүние сияқты тірі тілдің де проблемалары ешуақытта таусылмайды, тек өлі тілде ғана проблема болмайды», — дегем-ді. Басқа жұрт та толассыз айтып жатыр. Дей тұрғанмен, менің көзімнің бір жеткені, қазіргі таңда ол кісі қазақтың пікірін құлағына ілуден қалған адам. Оның өткен жолын, атақ-абыройын, құрметтей отырып айтар болсақ, дәл осы кезеңде Олжас Сүлейменов қазаққа, өкінішке қарай, жат, бөгде. Ол қазір ешқандай қауіп төніп тұрмаса да, орыс тілінің корғаушысы, қолдаушысы. Міне, содан болса керек, ол Путиннің жарльғымен Ресей орденімен марапатталды. Енді ол бұл бағытынан мүлде қайтпайды.

Міне, қазақ халқының қазіргі ұлттық мүддесінің хал-күйі. Ашығын айту керек,бүгінгі таңда қазақ тілі қазақ халқы алақанына сап көтеріп отырған азаматтарының өзінен теперіш, шет қақпай көріп отыр. Олай демей не дейін, Олжас Сүлейменов сияқты азаматтарды былай қойғанда, қазақ тілін бір кісідей білетін президентіміздің өзі шетелдерден келіп-кететін қонақтармен немесе өзі шетелдерге шыққанда және басқа да ресми кездесулерін тек қана орыс тілінде өткізеді ғой. Апыр-ау, жапон, ағылшын, неміс, француз, арабтар ол кісіге «жоқ сіз бізбен тек қана орыс тілінде сөйлесіңіз» деп талап қоймайды ғой. Өзі ғой қазақ тілін ысырып тастап, орыс тілінде сөйлесетін. Әйтпесе, дәл қазір, Құдайға шүкір, сол тілдердің бәрін меңгеріп алған қазақ тілді аудармашылар жетеді. Бұл жерде әңгіме ниетте. Ниет жоқ.

Дипломатиялық корпустарымыз да солай. Бәрі орысша.

Осылардың бәрін күнделікті көріп отырған өзін сыйлайтын әрбір қазақ, сөз жоқ, өз ана тілінің болашағына қатты алаңдаулы. Өйткені айтылып жатқан сөз басқа, жасалынып жатқан іс басқа.

Әлемдегі бәсекеге қабілетті алдыңғы қатарлы елу елдің қатарына қосыламыз дейміз, сонда біз сол елу елдің қатарына диаспораның тілімен сөйлеп барамыз ба? Ұят қайда?

Менің көңілге мықтап бір түйгенім, президентіміз Нұрсұлтан Назарбаев Қазақстанды қазақ ұлтының мемлекеті етуді ойламайтын сияқты. Ішкі рухани қуатын жұмсағысы келмейтіндей. Яғни, ол Ататүрік те, Махатхир де емес. Өкінішті...

– Оның есесіне халқымыздың әлеуметтік жағдайы жақсарып келеді ғой.Экономикамыздың қарқыны жаман емес. Жалпы ішкі өнім барған сайын артып келеді. Бір сөзбен айтқанда, көйлек көк, тамақ тоқ...

— Бәрі рас. Мынадай байлық үстінде отырып, олай болмауы мүмкін емес. Қаншама байлығымыз ұстағанның қолында, тістегеннің аузында кетті дегенмен, әйтеуір дастарқанымыз нансыз, қалтамыз тиын-тебенсіз емес.

Бірақ, бұл жерде де қазақ халкының мүддесі дұрыс қорғалып жатыр деп айта алмаймыз. Қорғалмақ түгілі, аяқасты болып жатыр. Әлеуметтік әділетсіздік пен теңсіздіктің құрбаны болуда. Құрбаны болуда демей не дейін, егер олар сол әлеуметтік теңсіздікке қарсы әрекет етсе, бірден солар айыпты боп шығады.Бұған Теңіздегі, Ақтаудағы, Байқоңырдағы оқиғалар мен мәселелерді қосыңыз. Бұл оқиғалар мен мәселелердің арғы астарына үңіліп қарасаңыз, олардың бәрі қазақ халқының ұлттық, мүддесінің мүлде ұмыт қалуынан, елеп-ескерілмеуінен туындап жатыр. Таяу арада бір газет жазды, Қарашығанақтағы жергілікті жұмысшылар сырттан келетін жүмысшылардан жеті есе аз айлық алады екен. Яғни, қазақ өз жерінде құл болып жүр деген сөз. Неткен масқара! Басқа мемлекеттер өз халқының әлеуметтік жағдайына осылай қарай ма? Қарамайды! Алдымен өз халқының жағдайын жасайды. Мұндай қорлыққа жол бермейді. Оған жүздеген мысалдар келтіруге болады. Қарап отырып күйінемін, ашынамын.

Күйінбей, ашынбай кайтесің! Қазақтар қазір өз жерінде өгөйлік көріп отыр. Кез келгеннен теперіш көруде. Мен саған бір оқиға айтайын. Ертеректе болған оқиға.Қыстың көктемге ауысатын аласапыран тұсы болса керек. Аяқ астынан қатты боран соғады. Жылқылар өкпек желден ықтап жөңки жөнеледі. Жылқышылар қапталдасып, қалмай жүріп, иесіз қалып қойған көне бір қораның қалқасына жөңкіген жылқыларды әупірімдеп жүріп әрең кіргізеді. Сонан кейін қорадағы көңді қопарып жіберіп, от жағып жылынуға кіріседі. Біраздан кейін бір жылқышы жанындағы көңнің арасынан, сабынан үзілген қамшыдай боп созылып жатқан жыланды суырып алады. Әлгінде көң аударыстырып жүргенде сыртқа шығып қалған жылан суықтан мүп-мүздай боп қата бастаған екен. Әлгі жылқышы жыланның сауабын алғысы кеп, оны отқа жақындатып жылыта бастайды. Шамалыдан кейін оттың қызуынан жыланға жан кіреді... Енді тағы бір шамалы уақыт өткенде жылан тіпті әлденіп кетеді. Оны ұстап отырған әлгі жылқышы жыланның бүлғақтап, шиыршық ата бастағанын қызықтап, жолдастарына көрсетпек боп, оны тағы көтере бергенде, жылан... жылқышының қолын шағып алады. Жыланның тіліндегі қыс бойы пісіп, әбден құтырып тұрған у жігітті сеспей қатырады.

Мен осы оқиғаны есіме алған сайын өз халкымды есіме алам. Ол да тоңғанды, жаурағанды жылытам деп құшағына алып, бауырына басып, пана болып, ақырында сонысынан өзі опық жеп, уланып, қаншама рет өлім аузынан қалған жоқ па?!Әсілі, жыланға мейірім жүрмейді-ау. Біз осы ащы сабақтан тағылым алар ма екенбіз?!Экономикамыз асып жатыр, байлығымыз тасып жатыр деп күмпілдей бергенше, ең алдымен осындай мәселелерге көңіл бөлу керек.

Осының бәрі өз байлығымызға өзіміздің ие бола алмай қалғанымыздан. Кезінде келісім-шарттардың дұрыс жасалмағанынан. Қазір энергетикалық ресурстарымыздың 85 пайызы шетелдіктердің қолында. Ал Ресейдің энергетикалық ресурстарының 27 пайызына ғана шетелдіктер иелік етеді. Осы жылдың басында Мюнхенде болған халықаралық конференцияда Путин осының өзін көп деп ескертіп өтті.

Қорыта айтқанда, бүгінгі таңда қазақ халқы әлеуметтік әділетсіздіктің зардабын тартудай-ақ тартып отыр. Біз кереметпіз деп дүңкілдетіп кеуде соға бергеннен гөрі, осы бір көкейкесті мәселелермен дұрыстап айналыспаймыз ба? Бар нәрсені ешкім де қолымыздан тартып алмайды, ең алдымен жоқ нәрсемен шұғылдану керек.

— Қазір біз баймыз деп жатырмыз ғой. Миллиардерлеріміз де жыл санап көбейіп келеді...

— Бай екеніне баймыз. Ұлттық қордағы қаржымыздың өзі 17 миллиард долларға жақындады. Бірақ ол ақша қазір біздің мүддемізге қызмет етіп жатқан жоқ. Болашақта қызмет ете ме, етпей ме, оны бір Құдайдың өзі біледі. Ресейде де Тұрақтылық қоры дейтін қор бар. Путин өзінің жолдауында оның бір бөлігі елдің әлеуметтік мәселелерін шешуге жұмсалатынын айтты. Егер біз де ұлттық қордың бір бөлігін сыртта жүрген қандастарымызды көбірек алып келуге, оларға жағдай жасауға жұмсасақ, болашағымыз үшін қаншама игілікті іс тындырған болар едік.

Байлар мен кедейлер арасы барған сайын алшақтап барады. Байлар одан сайын байып, ал кедейлер өлместің күнін көруде. Елдің байлығы байларының санымен өлшенбейді. Елдің байлығы елдің тұтас әл-ауқатымөн өлшенеді. Жапонияны бай еткен не? Орта бизнес. Ал бізде орта бизнес өлімші халде.

Газеттен оқыдық, Жак Ширак президенттіктен кетер кезде өз мүлкіне Франция заңы бойынша декларациясын жариялады. Бұдан 3-4 жыл бұрын жарияланған декларация бойынша оның байлығы 1 миллион 720 мың еуро болған екен. Ал президенттіктен кетер кезде оның байлығы 1 миллион 400 мыңға азайып қалған. Азайып қалған себебі, қала ортасындағы өзінің жеке меншік үйін қызына сыйға тартыпты. Францияны он екі жыл бойы билеген кезінде Жак Ширак қызына жібі түзу жөнді бір үй алып бере алмаған. Ал біздің президенттің қыздары мен күйеубалаларының, інілерінің басқа байлықтарын былай қойғанда, қаншама коттедждері бар. Судың да сұрауы болмайтын ба еді?! Түптің-түбінде олардың да бір сұрауы болар-ау..

Басқа жақтан мысал іздемей-ақ, Қонаевты мысалға алайықшы. Бәріміз жақсы білеміз, Колбин келген бойда бірден Қонаевты тексерудің астына алды. Бірақ, тырнақ ілінерліктей ештеңе тапқан жоқ. Неткен таза, неткен адал адам еді десеңші!

Көзінде жарық көрген шығармаларына алған қаламақыларына дейін балабақшаларға аударып отырыпты. Түбіртектерін сақтап, тігіп қойыпты.

Жалпы қоғам құнығып барады. Қазір «Кедей бай болсам, бай Құдай болсам» деген психология берік орнықты. Ондай жерде халық қамы, ұлттық мүддені түбегейлі шешу мәселесі ұмыт қалады да, оның орнын алдарқату, алдау, көзбояушылық басады. Біз дәл қазір, өкінішке қарай, осындай кезеңді бастан кешіп отырмыз.

Мен саған «Көк түрік қағанына қарт абыздың айтқаны» атты өлеңімді оқып берейінші:

Уа, аспанның суына,

Тәңірінің нұрына

Шомылып отырған

Ұлы Қағаным,

Алдыңа кеп

Белімді бүгіп,

Басымды иіп тұрмын.

Аяғыңа жығылып,

Сүйрік саусақтарыңды

Сүйіп тұрмын.

Мен сені бүгін

Мақтайын деп те

тұрғаным жоқ.

Ақиқатты аттап

Бәле-жаладан

Ақтайын деп те

тұрғаным жоқ.

Тәңірінің дәргейі мен

Пәрмені арқасында

Мұртыңнан май,

Сақалыңнан бал ағып тұр ғой.

Ал, халқыңа карашы,

Жаман-жәутікке айналып

Жан бағып тұр ғой.

Қатын, балалары

Зар қағып тұр ғой.

Соларға көз салсаң қайтеді.

Әлде күндей көзіңді

Шел басып қалды ма?!

Көлдей көңіліңді

Шөл басып қалды ма?!

Ел басына күн туса

Шоқпыт киген

Кілең жаман-жәутіктер

Сермеп қылыш сілтеп,

Шіреп найза ұра ала ма?!

Сенің алтын тағың мен

Алтын шатырыңды

Қорғап тұра ала ма?!

Ойлансаң қайтеді!

Сен сенген

Уәзірлер мен бектерің

Шексіз қазынаңның

Алтынын дорбалап,

Күмісін арбалап

Тасып жатыр.

Қырық күн ойын,

Қырық күн тойын жасап

Асып-тасып жатыр.

Тыйым болмай ма?!

Нұр дидарлы Ханым,

Ай дидарлы Ханшалар мен

Нұр дидарлы Ханзадалар

Елді ит құрлы көрмей,

Сөзін бит құрлы көрмей

Басынып барады.

Уа, Ұлы Қағаным,

Халқың ыза мен намыстан

Жарылардай боп

Ашынып барады.

Мойындарына қыл шылбырлы

Құрық салмайсың ба?!

Ауыздарына қара тастай ауыр

Құлып салмайсың ба?!

Цин елінен келгендердің де,

Сұм елінен келгендердің де

Көңілін табамын деп

Біреуіне иіліп,

Біреуіне бүгіліп барасың.

Неге сен бірақ

Өзіңді ақ киізге орап,

Ақ сүтке шомылдырып,

Ақ түйені сойып

Қаған еткен еліңнен

Түңіліп барасың?!

Шалқайғанға шалқайып,

Еңкейгенге еңкейіп,

Тік келгенге

Тік келсең қайтеді?!

Шік келгенге – шік,

Бүк келгенге

Бүк келсең қайтеді?!

Бәрі де –

Жел сияқты! –

Келеді, кетеді.

Уа, Ұлы Қағаным,

Суы мен ауасын жұтқызып

Саған қуат берген

Жеріңмен бірге бол!

Сені қаған етіп

Алтын таққа отырғызған

Еліңмен бірге бол!

– Тем-аға, өзіңіз жақсы білесіз, жақында саяси реформаның басы ретінде Конституцияға өзгертулер енгізілді. Сіздің осы өзгертулерге көзқарасыңыз қандай?

— Әрине, бүкіл ел болып көптен күткен бұл реформаның, кім қалай деседе, мүлде болмай қалғанынан болғаны дұрыс. Олардың кейбіреулері бүгін толыққанды жұмыс істемесе де, ертеңгі күні жұмыс істейтін болады. Бірақ мен, не болғанда да, екі мәселені қабылдай алмаймын.

Біріншісі – халық Ассамблеясының ұсынысымен өзге ұлт өкілдерін депутаттыққа сайлау. Құдай-ау, Қазақстанда өзге ұлт өкілдерінің кетіп жатқан есесі жоқ қой. Қазақстанда қазақ мүддесі ғана бар. Кетсе, қазақтың ғана есесі кетіп тұр. Енді қазақ мүддесі бұрынғыдан да нашарлай түседі. Бұның түбі жақсылыққа апармайды.

Екіншісі – тұңғыш президентіміздің қанша сайланамын десе, сонша сайлана алатындығы. Немене, сонда қазақ халқы ел басқара алатын басқа азаматты тууға қауқарсыз болғаны ма?! Мұны мен өте ұят деп білем. Өз халқын бұлай кемсітуге болмайды.

— Рахат Әлиев оқиғасы туралы не айтар едіңіз?

— Кезінде Алтынбек Сәрсенбайұлы «Рахат Әлиевтің елге оралуы — қантөгіс» деп айтқан болатын. Айтқаны айдай келді. Оны 2001 жылы-ақ аластап тастау керек еді. Рахат Әлиев — ылаң, бүлік, ойран. Президенттің бұл шешімін бүкіл жұртшылық қолдап отыр. Әрі қарай да осындай батыл шешімдер керек-ақ...

— Тағы бір сұрақ. Ертең жазушылардың көзекті Құрылтайы ашылады. Бұл Құрылтайдан не күтесіз?

— Өткен-кеткеннің бәрін теріп, Қазақстан Жазушылар одағының қоғамдық рөлін айтпай-ақ қояйын. Бір-ақ оқиғаны еске түсірейін. Кезінде Жазушылар одағы Колбиннің тізесін дірілдеткен еді. Сондықтан мен жазушы қауым ұлт мүддесін өз мүддесінен биік қоятын ірі мінезді, жігерлі бір азаматты сайлап алады деп ойлаймын. Күтетінім осы.

— Әңгімеңізге рахмет!





