ОРХОН ЕСКЕРТКІШТЕРІ

КҮЛТЕГІН (VII ғасыр)

Бірінші жыр

1.Тәңірідей, тәңіріден жаралған

Түрк білге1, қаған2

Бұл шақта отырдым.

Сөзімді түгел естіңдер:

Бүкіл жеткіншегім, ұланым,

Біріккен әулетім, халқым,

Оңымда шад3, апа3, бектер

Солымда  тархан3, бұйрық бектер,

Отыз.

2. Тоғыз оғыз бектері, халқы,

Бұл сөзімді мұқият тыңда,

Терең ұқ.

Ілгері  күн шығысында,

Оң жақта  күн ортасында4

Кейін  күн батысында,

Сол жақта  түн ортасында5

Осының ішіндегі халықтың бәрі

Маған қарайды, халықты

3. Осынша көп еттім.

Егер қазір баяғы

кексіз түрк қағаны Өтүкен6

қойнауымда отырса, (онда) елде мұң жоқ.

4. Ілгері  Шаңтұң жазығына дейін жауладым,

Теңізге сәл жетпедім.

Түстікте  Тоғыз Ерсенге дейін жауладым,

Тибетке сәл жетпедім,

Батыста  Інжу7 өзенін кеше

Темір қақпаға дейін жауладым.

Терістікте  Байырқы жеріне дейін жауладым,

Осыншама жерге дейін жорыттым,

Өтүкен қойнауының нағыз иесі жоқ еді,

бірақ ел тұтатын жер осы

Өтүкен қойнауы еді.

(Дәл) осы жерде отырып,

табғаш халқымен табыстым.

5. Алтынды, күмісті, дақылды,

жібекті соншама шексіз беріп жатқан

табғаш халқының сөзі тәтті,

бұйымы асыл еді.

(Олар) тәтті сөз, асыл қазынасын беріп,

жырақтағы халықты (өзіне)

сонша жақындатар еді.

Жақын қонып, сосын (олардан)

әдепсіз қылықты үйренуші еді.

6. Ақылды кісілерді,

батыл кісілерді

табғаштар қозғай алған жоқ.

(Егер) бір кісі алданса (онда) руы,

халқы тұқымына дейін қалмас еді.

Тәтті сөз, асыл дүниесіне көп алданып,

Түркі халқы, қырылдың,

Түркі халқы, жойылдың,

Түстікте Шұғай қойнауы түгіл,

Түн жазығына қоныстансақ десуші ең.

Түркі халқы жойылдың.

7. Сонда өш адамдар былай иландырып еді.

"Жырақ болса, жаман сыйлық берер,

Жақын болса, жақсы сыйлық берер",  деп.

Осылай иландырып еді.

Білімсіз кісілер сол сөзге нанып,

Жақын барып, көбің қырылдың.

8. Ол жерге барсаң,

Түркі халқы, өлімшісің.

Өтүкен жерінде отырып.

(Қазынаға) керуен жіберсең,

Еш мұңың жоқ.

Өтүкен қойнауында отырсаң,

Мәңгі елдігіңді сақтайсың сен,

Онда түркі халқы тоқ.

Ашсың ғой сен,

Аштықта тоқтықты түсінбейсің,

Бір тойсаң аштықты түсінбейсің.

9. Соның үшін алдандың,

Қағаныңның тілін алмадың,

Жер-жерге бардың,

Әбден алқындың, арылдың.

Сонда қалғандар жер-жерге қаңғып

өлімші босқын (боп еді).

Тәңірі жарылқағандықтан,

Өзімнің бақытым бар болғандықтан

Қаған отырдым.

10. Қаған болып, жоқ, кедей халықты көп көтердім,

Кедей халықты бай қылдым.

Аз халықты көп қылдым.

Осы сөзімде өтірік бар ма?

Түрк бектері, халқы, бұны тыңдаңдар!

Түркі халқын жиып,

Ел болғандарыңды мұнда бастым.

Жаңылып, кешкендеріңді де мұнда бастым.

11. Барлық сөзімді айтар,

Мәңгі тасқа бастым.

Бұған қарап біліңдер,

Түрк халқының қазіргі бектері 

Таққа кіріптар бектер,

Сендер жаңылғышсыңдар ғой?!

Мен мәңгі тас...

12. Табғаш қағаннан бәдізші8

Алдырдым, жазу жазғыздым,

Менің сөзімді бұзбады.

Табғаш қағаны ішкі өңірден

Бәдізшілерін жіберді.

Оларға бөлекше мазар салдырдым,

Іші-тысына жазу жазғыздым,

Тас қалаттым.

Көңілдегі сөзімді9...

Он оқ ұлдарына, таттарға дейін,

Бұны көріп, біліңдер,

Мәңгі тас қалаттым.

13. (Бұрын) бұл аялдама болса,

Қазірде аялдама жер болса,

Сол аялдама жерге

Мәңгі тас қалаттым, жаздырдым.

Бұған қарап, мынаны біліңдер 

Ол тасқа тым...10

Бұл жазуды жаздырғанның

аты Иоллығ  тегін.

КҮЛТЕГІН (үлкен жазу)

1.Биікте көк тәңірі,

Төменде қара жер жаралғанда,

Екеуінің арасында адам баласы жаралған.

Адам баласы үстіне ата-тегім

Бумын қаған, Істемі қаған отырған.

Отырып, түркі халқының ел-жұртын

Қалыптастырған, иелік еткен.

2. Төрт бұрыштың бәрі дұшпан екен,

сарбаздарымен аттанып,

Төрт бұрыштағы халықты

Көп алған, бәрін бейбіт еткен,

Бастыны еңкейткен,

Тізеліні бүктірген,

Ілгсрі11 Қадырқан қойнауына дейін,

Кері-Темір қақпаға дейін жайлаған.

3. Екі аралықта жүрген иесіз көк

Түріктерді осылай қоныстандырған екен.

Білге қағандар екен.

Алып қағандар екен.

Әміршілері де бірге болған екен.

Алып болған екен.

Бектері де, халқы да

сенімді екен.

Сол үшін де елін сонша

(ұзақ) билеген екен.

Ел ұстап, төрелік еткен,

Өздері қаза болған.

4. Жылаған-сықтаған:

Әуелі күн шығыстан

Бөклі шөлінің елі,

Табғаш, тибет, авар, үрім,

Қырғыздар, үш құрықандар

Отыз татар, қытай татабылар

Осыншама халық келіп,

Сықтады-жылады.

Осындай сыйлы қағандар еді,

5. Соңындағы інілері қаған болған,

Ұлдары да қаған болды.

Соңындағы інісі ағасындай болмады,

Ұлдары әкесіндей болмады.

Біліксіз қағандар отырған екен,

Жалтақ қағандар отырған екен.

Әміршілері де біліксіз екен,

Жалтақ болған екен.

6. Бектерінің халқының

ымырасыздығынан,

Табғаш халқының тепкісіне көнгендігінен,

Арбауына көнгендігінен,

Інілі-ағалының дауласқандығынан,

Бекті халқының жауласқандығынан

Түркі халқы елдігін жойды.

7. Қағандығынан айырылды;

Табғаш халқына бек ұлдары құл болды,

Пәк қыздары күң болды.

Түркі бектері түркі атын жоғалтып,

Табғаш бектерін табғаш

атын тұтынып,

Табғаш қағанына бағынды,

Елу жыл ісін-күшін берді.

8. (олар) ілгері  Күншығыста

Бөклі қағанға дейін шапқындады,

Кері  Темір қақпаға дейін шапқындады,

Табғаш қағанына елін — жұртын алдырды.

9. Күллі түркі халқы былай десті:

"Елді халық едім,

Елім қазір қайда,

Кімге ел-жұрт іздермін?

Қағанды халық едім,

Қағаным қайда,

Қандай қағанға күш-қуатымды

берермін?"  десті.

Осылай деп табғаш халқына жау болды.

10. Жауы болып,

Қолдарынан түк келмей,

Қайта бағынды.

Бүйтіп күш-қуатын бергілері келмеді.

Түркі халқы:

"Қырылайық, жойылайық" десті,

Ажалға жылжи бастады,

Көкте түрк тәңірісі,

Түрктің қасиетті жері, суы.

11. Былай депті:

"Түркі халқы жойылмасын"  деді

"Ел болсын",  деді.

Әкем Елтеріс қағанды,

Шешем Елбілге қатынды

Тәңірі төбесіне ұстап,

Жоғары көтерген екен.

Әкем қағанға он жеті ер еріпті.

12 Шетте жортып жүр дегенді естіп,

Қаладағылар өрлепті12,

Таудағылар індепті13

Жиылып жетпіс ер бопты.

Тәңірі қуат берген соң

Әкем қағанның әскері бөрідей бопты,

Жаулары қойдай бопты,

Ілгері-кейін аттанып,

жинапты, көтеріпті.

13. Қолы жеті жүз ер болыпты.

Жеті жүз ер болып,

Елсіреген, қағансыраған халықты,

Күңденген, құлданған халықты

Түркі иелігінен айырылған халықты

Ата-баба мекеніне қайта орнатты.

Төліс, тардұш (тарға)

14. Жабғы, шад14 сайлапты.

Оңында  табғач халқы жау еді,

Солында  Баз қаған,

тоғыз оғуз халқы жау еді.

Қырғыз, құрықан, отыз

татар,

Қытай татаби  бәрі де

жау еді.

Әкем қаған осынша15...

15. Қырық жеті рет аттанды...

Жиырма айқас жасады.

Тәңірі жарылқағандықтан,

Елдігін елсіретті,

Қағандығын қағансыратты.

Жауын бейбіт етті,

Тізеліні бүктірді,

Бастыны еңкейтті,

Әкем қаған сөйтіп ел 

жұрт құрап,

16. Ұша барды16.

Әкем қағанның басына

Баз қағанның балбалы

қойылды.

Оның елінің үстіне

Ағам қаған болды.

Ағам қаған болып,

Түркі халқын көркейте

түсті,

Көтерді.

Кедейді бай қылды,

Азды көп қылды.

17. Ағам қаған болғанда

Өзім тардуш халқына шад болдым.

Ағам қағанмен бірге ілгері

 Жасыл өзеніне,

Шаңтұң жазығына дейін аттандық.

Кері-темір қақпаға дейін аттандық.

Көгменнен аса қырғыз

жеріне дейін аттандық.

18. Бас-аяғы жиырма бес

(рет) аттандық.

Жиырма үш рет соғыстық,

Елдігін әлсіреттік,

Қағандығын қансыраттық.

Тізеліні бүктірдік,

Бастыны еңкейттік.

Түргеш ханы түркіміз,

өз халқымнан еді.

19. Білместігі үшін,

Бізге жауыздығы үшін

қағаны өлді,

Әміршілері, бектері және өлді

Он оқ халқы азап көрді.

Атамыз, бабамыз ұстаған

Жер-су иесіз болмасын деп,

Аздарды17 халық етіп құрап,

20. (Оларға) Барс бек болды,

Қаған атағын оған біз бердік.

Қарындасымды  қаған қызын бердік.

Өзі жаңылды, қағаны өлді,

Халқы күң, құл болды.

Көгмен жер-суы иесіз

қалмасын дедік.

Аз, қырғыз халқын жинап,

Келдік, соғыстық.

21. Елін қайта бердік.

Ілгері Қадырқан қойнауынан аса,

Халықты осыншама қондырдық,

осынша еттік.

Кері  Кену тарманға

дейтін түркі халқын,

Осынша қондырдық, осынша еттік.

Ол шақта құл-құлды болған еді,

Күң-күңді болған еді,

Інісі ағасын білмес еді.

Ұлы әкесін білмес18 еді.

22. Сонша иелік еткен ел-жұртымыз осындай еді.

Түркі, оғуз бектері, халқы тыңдаңдар!

Төбеңнен тәңірі баспаса,

Астыңнан жер айрылмаса,

Түркі халқы, ел-жұртыңды кім қорлайды?

23. Түркі халқы, өкін!

Бағынғаның үшін (өзіңді)

көтерген қағаныңа,

Қасиетімен, ісімен жақсы еліңе

Кінәлісің, жаман шатастың.

Қарулылар қайдан келіп,

Тағы (сені) құлдыратты?

Найзалылар қайдан келіп,

Тағы сені ыдыратты?

О, қасиетті Өтүкен қойнауының халқы, бостың.

24. Біресе ілгері шаптың,

Біресе кері шаптың

Барған жерде не пайда таптың?

Қаның судай құйылды,

Сүйегің таудай үйілді,

Бек ұлдарың құл болды,

Пәк қыздарың күң болды,

Білместігіңнен, нашарлығыңнан,

Ағам қаған дүниеден өтті.

25. Басына қырғыз қағанының балбалын тіктім.

Түркі халқының атақ-даңқы

Өшпесін деп,

Әкем қағанды,

Шешем қатынды

Көтерген тәңірі,

Ел берген тәңірі,

Түркі халқының атақ-даңқы

Өшпесін деп,

(Мені) қаған (етіп) отырғызған еді.

26. Ең болмаса бай

халыққа отырмадым.

Іші ассыз,

Сырты тонсыз19

Бейшара, мүсәпір халыққа отырдым,

Інім Күлтегінмен ақылдастық.

Әкеміз, ағамыз құрған халықтың

Аты, даңқы өшпесін деп,

27. Түркі халқы үшін

Түн ұйықтамадым,

Күндіз отырмадым.

Інім Күлтегінмен бірге,

Екі шадпен бірге

Өліп-тіріліп жерді ұлғайттым.

Біраз ұлғайтып,

Біріккен халықты от-су20

қылмадым.

Мен өзім қаған боп отырғанда,

28. Жер-жерден босыған халық

Өліп-жітіп,

Жаяу-жалпы

Келіп жатты.

Халықты көтермек боп:

Терістікте оғуз халқына қарсы

Шығыста  қытай, татабы халқына қарсы,

Түстікте  табғашқа қарсы

Көп қолмен он екі жорық жасадым.

29. Сөйтіп тәңірі жарылқады.

Бағым болғандықтан,

Сәті түскендіктен,

Өлімші халықты тірілттім.

Жалаңаш халықты тонды,

Кедей халықты бай қылдым.

Аз халықты көп қылдым,

Тату елге жақсылық қылдым,

30. Төрт бұрыштағы халықты

Бәрін бейбіт қылдым,

Тату қылдым,

Бәрі маған бағынды.

Ісін-күшін беріп,

осыншама ел жиып,

Інім Күлтегін өзі қайтыс болды.

Әкем қаған өлгенде

Інім Күлтегін жеті жаста қалды.

31. Он жаста Ұмай текті шешемнің бағына

Інім Күлтегін ер атанды.

Он алты жасқа (келгенде)

Ағам қағанның ел-жұртын сонша молайтты.

Алты чуб, соғдаларға қарсы

Аттандық, талқандадық.

Табғаш, Оңтұтықтың

бес мың әскері келді,

Соғыстық.

32. Күлтегін жауға жалғыз ұмтылды.

Оңтұтықты қарулы басшыларымен

қолға түсірді.

Қарулыларды қағанға еншіледі.

Ол әскерді сонда талқандадық.

Жиырма бір жасында

Чача Сеңүнмен айқастық.

Ең ілкі Тадықын чурдың

Боз атын мініп шапты,

Ол ат сонда өлді.

33. Екіншіде Ышбар Ямтардың

Боз атын мініп шапты,

Ол ат сонда өлді.

Үшіншіде йегін Сілік бектің

Ерттеулі торы атын мініп шапты,

Ол ат сонда өлді.

Қаруына, сауытына жүзден артық оқ тиді.

Барлаушының басына бір де дарыған жоқ.

34. Оның шабуылын түркі бектері, жақсы білесіңдер

Ол әскерді сол жерде

талқандадық.

Осыдан кейін Байырқылық ұлық Еркін (бізге)

жау болды.

Оларды батыр талқандап

Түргі йарғын көліне қудық.

Ұлық Еркін аз ғана ерлерімен қашты.

35. Күлтегін жиырма алты жасқа (келгенде)

Қырғыздарға қарсы аттандық.

Найза бойы қардан өтіп,

Көгмен қойнауынан асып,

Қырғыз халқын ұйқыда

бастық.

Қағанымен Сұңа қойнауында айқастық.

Күлтегін Байырқының

Ақ айғырына мініп,

Шабуылға ұмтылды.

Бір ерін оққа ұшырды,

Екі ерін найзаға шаншыды.

Осы шабуылда Байырқының

Ақ айғырының белі үзілді.

Қырғыз қағанын өлтірдік,

Елін алдық.

Сол жылы түргешке қарсы

Алтын қойнауынан асып,

37. Ертіс өзенін кеше жорыттық.

Түргеш халқын ұйқыда бастық.

Түргеш қағанының

әскері Болшыда

Отша, бөріше келді,

Соғыстық.

Күлтегін Башғы боз атқа

мініп шапты.

Басшығы боз21 сүңішдіміз.

38. Екеуін өзі құртты,

Сосын тағы кіріп,

Түргеш қағанының әміршісін,

Аз тұтықтың елін алды.

Қағанын сонда өлтірдік,

Елін алдық.

Түргеш халқының бәрі бағынды.

Ол халықты Табарға қондырдық.

39. Тағы жылжып, соғданы халық етпек боп,

Інжу өзенін кешіп,

Темір Қақпаға дейін аттандық.

Одан соң бүкіл түргеш халқы жау болды.

Кеңерестерге қарай барды.

Біздің әскер аты арық,

жемі жоқ еді.

Қорқынышты кісілер,

40. Алып кісілер бізге шабуыл жасады.

Сол мезетте өкініп,

Күлтегінді шағын қолмен жібердік.

Жойқын соғыс жасапты.

Алып Шалшы ақ атқа мініп шауыпты.

Баршасы түргеш халқының

Сол жерде өлім тауыпты.

41. Тағы да жылжып,

Құшы Тұтықпен айқасты.

Ерінің бәрін жайқапты,

Үйін, мүлкін

Қалдырмай түгел әкепті,

Күлтегіннің жиырма жеті

жасында

Қарлық халы еркіндіктен жау болды.

Тамағ шыңында соғыстық.

42. Күлтегін сол соғыста

Отыз жаста еді.

Алып Шалшы ақ атқа мініп,

шабуылға ұмтылды.

Екі ерін найзамен шанышты.

Қарлықтарды қырдық, алдық.

Аз халқы (бізге) жау болды.

Қара көлде соғыстық.

Күлтегін отыз бір жаста еді,

43. Алып Шалшы ағын мініп,

Шабуылға ұмтылды.

Аздардың ел басшысы тұтылды.

Аз халқы сонда жоқ болды.

Ағам қағанның елі

Бүлікшіл болғанда,

Халқы күңшіл, кекшіл болғанда,

Ізгіл халқымен соғыстық,

Күлтегін алып Шалшы ағын мініп,

44. Шабуылға ұмтылды,

Ол ат сонда құлады,

Ізгіл халқы қырылды.

Тоғыз оғыз халқы өзіме

тән халық еді,

Жер-көктің бұлқан-талқандығынан жау болды;

45. Бір жылда бес жолы шайқастық.

Ең ілкі Тоғу кентінде шайқастық.

Күлтегін Азман ағын мініп,

Шабуылға ұмтылды.

Алты ерін шанышты,

Шайқаста жетінші ерін қылыштады.

Екінші (рет) Құшлағақта

Едіздермен шайқастық.

Күлтегін Аз қарагерін мініп,

Шабуылға ұмтылып,

Бір ерін шанышты,

46. Тоғыз ерін қуып тақымға басты.

Едіз халқы сонда қырылды,

Үшінші (рет) Оғыздармен соғыстық,

Күлтегін Азман ағын мініп,

Шапты, талқандады.

Әскерін жеңдік,

Елін алдық.

Төртінші (рет) Чуш үстінде соғыстық.

47. Түркі халқының аяғы әлсіреді,

(өзі) жаман қалжырады.

Оза келген жау әскерін Күлтегін қуып,

тоңра руынан шыққан он ерді,

Тоңатегінді жерлеген

жерде қуып жетіп өлтірдік

Бесінші (рет) Езгенті

Қадазда,

Оғыздармен соғыстық.

48. Күлтегін Аз қаракерді мініп шапты.

Екі ерін шанышты,

(Бірақ) қалаға бармады,

Ол әскер сонда қырылды,

Мағы қорғанында қыстап, жазына

Оғыздарға қарай әскермен жылжыдық.

Күлтегін бек  бастаушымыз  құтымыз22.

Оғыздардың ордасына кірді.

49. Күлтегін Өгсіз23 ағын мініп,

Тоғыз ерін шанышты.

(Бірақ олар) Орданы бермеді,

Шешем-қатын, (онан соңғы аналар)24

Жеңгелерім, келіндерім,

ханымдар,

50. Өзім қайғырдым.

Тағдырды тәңірі жасар,

Адам баласы бәрі өлгелі

туған.

51. Қайғырғаным соншама,

Көзге (ыстық) жас келер,

Көңілге ауыр шер келер.

Шексіз қайғырдым,

Қатты қайғырдым:

Екі шад, бүкіл жеткіншектерім (нің),

Ұландарым, бектерімнің, халқым (ның)

Көзі-қасы әз болар деп қайғырдым25

Жылаушы-сықтаушы:

Қытай татабы халқын бастаған

52. Удар Сеңұн келді:

Табғаш қағанынан Ісиі Лікең келді.

Он мың сый, алтын,

Есепсіз күміс әкелді.

Тибет қағанынан Бөлен келді.

Арттан  күнбатыстан

Сорда, Бершекер, Бұхар

ұлыстарының халқынан 

Нең Сеңұн, Тархан ұлы келді.

53. Он оқ ұлым, түргіс қағанынан

Макраш таңбашы26

Оғыз білге таңбашы келді.

Қырғыз қағанынан

Тардуш Ынаншы чур келді.

Мазар тұрғызуға,

Өрнектеген жазба тасты тұрғызуға

Табғаш қағанының зергершісі 

Чаң-Ссңүн келді.

Күлтегін қой жылы, он жетінші күні өлді.

Тоғызыншы айдың жиырма жетісінде жерледік.

Мазарын, ою-өрнегін,

жазба тасын бешін27 жылы

жетінші айдың жиырма жетісінде тегіс аяқтадық.

Күлтегін өлгенде қырық жеті жаста еді.

Tac28... көптеген бәдізшілер,

тойғұндар, елтеберлер (де) келтірілді.

ТОНЫКӨК (VIII ғасыр)

1.Білге Тоныкөк1, мен

өзім, табғаш елінде тәрбиелендім.

Түркі халқы (ол кезде)

табғаштарға бағынышты еді.

2. Түркі халқы, ханы болмай,

Табғаштардан ажырады,

хандық құрды.

Хандығын тастап,

Табғашқа қайта бағынды.

Тәңірі (сонда) былай деген екен

Хан бердім,

3. Ханыңды тастап, бағындың:

Бағынғаның үшін (басқаға)

Тәңірі (сені) өлімші етті,

Түркі халқы қырылды.

Әлсіреді, жойылды.

Түрк  сір халқы жерінде

тіршілік қалмады.

4. Ойда, қырда қалғаны

Жиылып, жеті жүз болды.

Екі бөлігі атты еді,

Бір бөлігі жаяу еді.

Жеті жүз кісіні ерткен

5. Ұлығы шад еді.

 Ілесіңдер  деді.

Ілескен мен едім 

Білге Тоныкөк.

Хан сайласам ше?  дедім,

Ойладым:

Арық бұқаның,

Семіз бұқаның

Артта (барын) білсе де,

6. Семіз бұқаны,

Арық бұқаны  дедім,

Айыра білмес дедім.

Осылай ойладым.

Сөйтіп, тәңірі ақыл берген соң

Өзім оны қаған еттім.

Білге Тоныкөк  бойла

баға тарқанмен

7. (Мен, Елтеріс, қаған болайын) деді.

Түстікте  табғашты,

Шығыста  құтаңды,

Терістікте  оғузды өте көп қырды.

8. Ақыл иесі,

Сөз иесі мен болдым.

Шұғай құзында,

Қара құмда отырушы едік,

Киік жеп, қоян жеп отырушы едік.

Халық тамағы тоқ еді,

Жауымыз тегіс жыртқыш құстай еді.

Біз жемтік едік.

Осылай отырған шақта

Оғуздардан елші келді,

9. Елші сөзі мынадай:

Тоғыз оғуз халқына

хан сайланды,  деді.

Табғаштарға Күн Сеңүнді жіберді,

Құтандарға Тоңра Семді жіберді

Сөзді былай жіберді:

Аз ғана түрк халқы көшпелі еді,

10. Қағаны алып еді,

Ақылгөйі білгір еді.

Ол екі кісі тірі тұрса,

Сені  табғашты қырады,  депті,

Шығыста-құтанды қырады,  депті,

Мені  оғузды қырады,  депті.

11. Табғаштар, түстіктен шабыңдар!

Құтаңдар, шығыстан шабыңдар!

Мен терістіктен шабайын!

Түрк  сір халқының жерін жат баспасын!

Сол дұшпанды жояйық!  депті.

12. Осы сөзді есітіп,

Түнде ұйқым келмеді,

Күндіз отырғым келмеді.

Ақыры, қағаныма өтіндім.

Былай өтіндім: "Табғаш, оғуз, құтан 

Бұл үшеуі біріксе, біз

13. Өз іші-тысымызды ұстап қала алмаспыз2.

Жұқаны бүктеу  оңай.

Жіңішкені үзу  оңай.

Жұқа қалыңдаса,

(Оны тек) алып бүктейді.

14. Жіңішке жуандаса,

(Омы тек) алып үзеді.

Шығыста  құтанға,

Түстікте  табғашқа,

Батыста  құрданға,

Терістікте  оғызға

Екі-үш мың қолмен бара аламыз ба?

Осылай өтіндім.

15. Қағаным мен өзім  Білге

Тоныкөк өтінген өтінішімді тыңдады:

Көңіліндегіше баста,  деді.

Көк Өңүг өзенінен өтіп,

Өтүкен қойнауына бастадым.

Тоғлада3 сиыр көлікті

оғуздар кездесті.

16. Әскері үш мың екен,

Біз екі мың едік.

Соғыстық,

Тәңірі жарылқады, жеңдік.

Өзенге түсті, жеңдік.

Жол үстінде өлді көп.

Сөйтіп, оғуз түгел бағынды.

17. Түркі халқы Өтүкен жеріне,

Мен өзім  Білге Тоныкөкті

Өтүкен жеріне келді дегенді есітіп,

Түстік халықтар, батыстық, терістік,

Шығыстық халықтар келді.

18. Екі мың едік,

Біз екі (бөлек) қол болдық.

Түркі халқы отыратын,

Түркі қағаны отыратын,

Шантуң қаласына,

Теңіз өзеніне

(Әлі) жеткен жоқ едік.

Қағаныма өтініп, аттандым.

19. Шантуң қаласына,

Теңіз өзеніне апардым,

Жиырма үш қала талқандалды,

Үйсін бұнтату жұртын жайладық.

Табғаш қағаны жауымыз еді,

Оң оқ қағаны жауымыз еді.

20. Бәрінен де күштісі

қырғыз қағаны жауымыз болды.

Ол үш қаған кеңесіп:

Алтын қойнауына жетейік,  десіпті,

Былай кеңесіпті:

Шығыста  түркі қағанын

шабайық, десіпті.

Егер де шаппасақ,

Құртады қалайда бізді,

21. Қағаны  алып екен,

Ақылгөйі  білгір екен.

Қайтсек те қыратыны анық;

Үшеуіміз бірігіп аттанайық,

Оларды (сөйтіп) талқандайық,  десіпті.

Түргеш қағаны былай депті:

Менің халқым дайын, депті.

22. Түрк халқы толқуда  депті,

Оғуздар да дағдаруда... депті

Ол сөзді есітіп,

Түні бойы ұйқым келмеді,

(Күндіз) отырғым келмеді,

Сөйтіп, ойландым...

...Соғысамыз... дедім





23. Көгмен жолы жалғыз еді,

Суық дегенді есітіп,

Бұл жол жүруге жарамайды,

 дедім...

Жершіл (жігіт) іздедім.

24. Ақырында Шөлді

аздан кісі таптым.

"Өзім Аз жеріненмін,

оны біл,  деді, бір бекет бар,  деді

(Одан өтіп) Ануға4 барасыңдар.

Сонда қонып (шықсаңдар арғы жағы)

бір аттық5 болады",  деді.

Сол жолмен жүрсе

Болар дедім, ойландым,

25. (Ойымды) Қағаныма айттым.

Әскерді жылжыттым,

Аттаныңдар!.. дедім.

Ақтермелден6 өте аялдаттым.

Атқа қайта қондырып қарды бұздым

Жоғарыға атты жетелеп,

Жаяу, таяқ тіреп шықтық

26. Төмендегі ерлер жоғары шығып,

Шың басынан әрі астық.

Азаппенен (төмен) түстік.

Он түп дегенде тау етегіне әрең жеттік.

Жершіл жігіт жаңылып, бауыздалды.

Қиналған қаған (Өзің)

бастай бер,  деді.

27. "Анудың суымен жүреміз"7,

Сол сумен жүрдік,

Санағалы тоқтадық.

Аттарды ағашқа байладық.

Күн демей, түн демей желіп бардық.

Қырғыздарды ұйқыда бастық.

28. (Жолымызды) сүңгімен аштық.

Ханы, әскері оянды.

Соғыстық.

Шаныштық.

Ханын өлтірдік.

(Біздің) қағанға қырғыз халқы

Бағынды, жүгінді, қайттық.

Көгмен қойнауын айналып өттік,

29. Қырғыздан қайттық.

Түргеш қағанынан елші келді,

Сөз мынадай: оң жағынан қағанға

қарай әскер жіберейік, 

депті... егер аттанбасақ,

ол бізді;

Қағаны алып екен,

Ақылгөйі  кемеңгер екен,

Қалай етсек те

30. Бізді талқандары

анық,  депті.

Түргеш қағаны аттанды,  деді,

Он оқ халқы түгелімен аттанды,  деді.

Табғаш әскері де бар деді.

Осы сөзді есітіп, қағаным:

"Мен үйге қайтайын",  деді,

31. Қатыны өлген еді,

Соны жерлейін.  деді,

Әскермен (сен) бар,  деді.

Алтын қойнауында күт,  деді.

Әскер басы  Інел қаған.

Тардуш шады барсын... деді.

Өзіме, Білге Тоныкөкке,

айтты:

32. Қолды өзін, баста,  деді.

Жазала, білгеніңді істе,

Мен саған не айтайын (басқа),  деді.

Қол қосылса, күш өсер,

Келмесе егер.

Тіл, сөз8 алып отыр... деді.

Алтын қойнауында тостық.

33. Үш хабаршы келді.

Сөздері бір:

Қағаны әскермен аттанды,

Он оқ әскері түгелімен аттанды,  деді.

Жарыс9 жазығында жиналайық десіпті.

Бұл сөзді есітіп,

Бұл сөзді қағанға жібердім:

...Қайтейін?.. (дедім).

Жауап та келді:

34. ...Отыра бер, ...депті,...

Асықпа, күзетшіні дұрыстап қой,

Қапыда қалма... депті,

Бөгі қаған маған осыны айтыпты.

Апа  тарқанға жасырын сөз жолдапты:

 "Білге Тоныкөк

Өзі айлакер, өзі пайымды.

35. Әскермен аттанамыз (десе) құптама!"

Осы сөзді есітіп,

Әскерменен жорыққа шықтым.

Алтын қойнауын жолсыз астым.

Ертіс өзенін өткелсіз кештік.

Түн қаттық.

Болшыға таң ата жеттік.

36. Тілші келді, сөзі мынадай:

Жарыс жазығында он мың қол жиылды... деді.

Бұл сөзді есітіп,

Бектердің бәрі: қайтайық,

37. Өлімнен ұят күшті,  деді.

Мен былай дедім:

Мен, Білге Тоныкөкпін.

Алтын қойнауын асып келдік,

Ертіс өзенін кешіп келдік.

38. (Кім) келсе де батыр,  дедім.

(Олар бізді) білмейді,

Тәңірі, Ұмай, қасиетті жер-су

Жеңіс берген екен,

Көп (екен) деп неге қашамыз,

Азбыз деп неге қорқамыз,

39. Неге басындырамыз?

Шабамыз!.. дедім.

Шаптық, Қудық.

Екінші күні (тағы) келді,

40. Өртше жанып келді,

Соғыстық.

Бізден екі-үш есе артық еді,

Тәңірі жарылқағандықтан,

Көп деп біз қорықпадық.

41. Соғыстық.

Тардуш шады айқасқа қатысты.

Жеңдік.

Қағанын тұтқындадық.

Жабғысын, шадын сонда өлтірдік.

42. Елудей ерін тұтқындадық

Сол түні ел-елге елші жібердік.

Осы хабарды есітіп,

Он оқтың бектері,

халқы  бәрі келді.

Бағынды.

43. Келген бектерін,

халқын жайғастырып жатқанда,

біраздаған жұрт қашып кетті.

Он оқтың әскерін аттандырдым.

44. Біз де аттандық.

Оларды қудық.

Інжу өзенін кеше,

Тінесі ұлының мекені

Мәңгі көк тауынан (асырып),

45. Темір қақпаға дейін қудық.

Сол жерден қайтардық.

Інел қағанға сол кезде

46. Сұқ бастаған

Соғда халқы тегіс келді.

Ол кезде түрк халқы

47. Темір қақпаға

Тінесі ұлының мекен тауына жеткен еді,

(тау) иесіз екен.

Ол жерге мен Білге Тоныкөк жатқан соң.

48. Сары алтын, ақ күміс, қыз қырқын,

бағалы қазына-мүліктер есепсіз келіп жатты.

Елтеріс қағанның ақылдылығынан,

батырлығынан

49. Табғаштармен жиырма жеті (рет) соғысты.

Құтандармен жеті (рет) соғысты.

Оғуздармен бес (рет) соғысты.

50. Сонда ақылгөй де мен едім,

Дем берушісі де мен едім.

Елтеріс қаған үшін,

Түрк Бегі қаған үшін,

Түрк Білге қаған үшін,

51. Қапаған қаған үшін

Түнде ұйықтамадым,

52. Күндіз отырмадым.

Қызыл қанымды төктім.

Қара терімді ағыздым.

Күш-қуатымды аямадым.

Мен өзім ұзақ жорықтарға да бастадым.

Арқый10 күзетшілерін молайттым,

53. Кінәлі жауларын алдына келтірдім.

Қағаныммен (бірге) аттандық.

Тәңірі жарылқады!

54. Бүкіл түрк халқына

Қарулы жау келтірмедім,

Атты әскер жолатпадым,

Елтеріс қаған жауламаса,

55. Оған еріп мен де жауламасам,

Елім, халқым жойылар еді.

(Оның) әрекетінің нәтижесінде,

Менің де әрекетімнің нәтижесінде

56. Еліміз қайта ел болды,

Халқымыз қайта халық болды.

Өзім қартайдым,

Ұлық болдым.

Қандай қағанат болмасын,

оның халқының арасында

57. Пәтуасыз (жалқау,

оңбаған) табылса,

(онда) ол халықтың

қанша соры бар десеңші!

58. Түрк Білге қағанның

еліне (арнап) жаздырдым

 Мен Білге Тоныкөк.

59. Елтеріс қаған жауламаса,

(Егер де) ол жоқ болса,

Мен өзім Білге Тоныкөк

жауламасам,

Немесе, мен (де) жоқ болсам,

60. Қапаған қағанның,

Түрк  сір халқының жерінде

Ел де, халық та,

Жан да, ие де болмас еді.

61. Елтеріс қағанның,

Білге Тоныкөктің әрекетінің нәтижесінде,

Қапаған қағанның түрк  сір халқы жасауда.

Түрк Білге қаған түрк  сір халқын,

оғуз халқын көтеріп отыр.

Орхон ескерткіштері мәтіні // Орхонские надписи.

Кюлъ-тегин. Бильге-каган. Тоныокук. Семей, Международный клуб Абая, 2001. 171-198-бб.

Аударған Мырзатай Жолдасбеков.





ОРХОН МӘТІНДЕРІНДЕГІ ДҮНИЕТАНЫМДЫҚ БАҒДАРЛАР

Түркілердің көне дүниесі Азияның бірталай кеңістігін алып жатқаны белгілі. Моңғолия территориясынан өтетін Орхон өзені де түркілерге мекен болған жер екені де, қазіргі замандастарымызға белгілі. VI-IX ғасырлар арасында пайда болып халқымыздың ежелгі рухани, мәдени мұрасының белгісіндей сипатқа ие болған Орхон жазбалары қазіргі замандастарымыздың жалпы әлемдік мәдениетті сол тарихи кезеңге тән түркілік қоғамның дүниетанымдық жүйесінен хабардар етеді. Сонымен қатар оның өзіндік биікке көтерілген мәдениеті болғанын танытады.

Білге қаған (хан), Күлтегін (әскербасы), Тоныкөк (кеңесші) сияқты ірі тұлғаларға арнап тұрғызылған құлпытастардағы жазулар тарихымыздың өткені шытырман оқиғалы кезеңдерге толы болғанын көрсетеді. Негізінен Тәңірілік діннің басымдық танытқанын байқаймыз. Қазіргі кезеңде зерттеушілер Тәңіршілдік дінінің табиғатқа, оның заңдылығына, үйлесімділігіне жақын екендігін жиі айтып жүр. Яғни ол шақ әзірге ислам дінінің түркілер еліне әлі келе қоймаған кезіндегі жағдай екені Орхон мәтіндерінен анық көрінеді.

Бұл жазулардың тұңғиығында Абсолюттің суық та әділ, қатал да үйлесімді заңдылығын мойындау жатқанын байқаймыз. Жалпы табиғаттағы заңдылық табиғи іріктеу принципіне жүгінеді. Күштілер жеңеді, әлсіздер оларға бағынады немесе осы бәсекелестікте өздерінің орындарын күштілерге береді. Түркілердің ежелгі замандағы дүниетанымдық бағдарлары осы тәртіпке тікелей бағынған болатын. Бірақ осы үрдістердің астарында жоғарыдағы Әділетті күштің мейіріміне бас ию де жатқан болатын.

Сөйтіп, еларалық қатынастардың осындай қарсыластық шендесуден түру кезеңі адамдар үшін үйреншікті жайға айналғанын байқаймыз. Дегенмен сол тарихи кезеңде этикалық принциптердің өзіндік келбеті қалыптаса бастағаны да байқалады. Мәселен, алда тұрған қарсыластың күшін санымен емес, сапасымен, яғни рухының күшімен анықтау бағалаушы бағдар ретінде қалыптаса бастайды. Сондықтан түркілер үшін батырлық ұғымы тек шеберлікті білдірмейді, ол рухтың шыңдалғандығын танытады. Міне, осыған ұқсас ойларды Платонның "Мемлекет" деген шығармасынан кездестіреміз, яғни ежелгі гректер үшін үлкен территориясы бар мемлекеттің немесе әскерлер тобының қажеттілігі жоқ екендігі айтылады. Оның орнына аз да болса жетілген, шыңдалған, рухы мықты жауынгерлер ғана мемлекетті жақсы қорғай алатындығын ескертеді. Әрине, мемлекетті қалай орналастыру, қорғау, дамыту жөніндегі пікірлер көп екенін белгілі.

Әрине, түркілердің көшпенді өркениеті отырықшы елдердегі тұрақтылыққа бейімделмеген болатын. Сондықтан түркілердің кеңістік пен уақыт туралы түсініктері ерекше сипатта болғанын аңғарамыз. Олар өздерін Ғарыштан, табиғаттан, өздерінің туған жерінен бөліп алып қарастырмағаны байқалады. Әрбір түркілік көзқарастың тұңғиығында өмірге деген риясыз қатынас жатыр. Яғни аспандағы күн де, жұлдыздар да оның жүрегінен орын алған, сондықтан олар бар жерде түркінің де "Мені" орныға алатындай түсініктер тұр. Елдің бірлігін, тұтастығын ойлағанда қағандар тек тіршілік етудің төменгі сатысында ғана қалумен шектелмейді. Ол "ата-баба мекенін" көркейтуді, гүлденуді көксейді. Міне, осы қасиетті істе әр түрлі жаңылысулар, қателесулер болатындығы Орхон жазбаларында ескертпе түрінде тұжырымдалған. Шынымен де, қателеспейтін адам болмайды, сүрінбейтін тұяқ болмайды. Бірақ, негізінен халық үшін, елім үшін деп ер жігіт терін төксе, ұрыс даласында қанға боялып жатса, онда түркілік дүниетанымға, қалыптарға сай өмір сүргені. Осындай мәрттікті өмірге негізгі принцип ретінде ұсынған ежелгі түріктер көп халықтар үшін өз заманында үлгі бола білді деген ойдамыз.

Орхон жазбаларын қазіргі қазақ тіліне аударып, оның түсінікті болуына үлкен еңбек сіңірген М. Жолдасбеков болса1, ежелгі түркілердің әдебиетін ғылыми пайымдауға біршама үлес қосқан ғалымдардың қатарына И.В.Стеблеваны қосамыз2. Сонымен қатар шығыстың мәдениет ескерткіштерін тереңірек зерделей түсуге көмек көрсеткен бірталай еңбектер де дүниеге келіп үлгерді3. Бұл тарихи сананың қатпарларын түсінуге және оны игеруге деген зерделі ұмтылыс болып табылады.

Әрине, түркілік дүниетанымымыздың екшелей қарауымыздың түкпірінде өзімізді тереңірек тануға деген ұмтылыс жатыр. Тарихтың терең қатпарларындағы дүниетанымдық иірімдердің мағынасын түсінбей қазіргі жаһандану кезеңіндегі ұлттық мәдениетке жасалынып жатқан объективті қыспаққа төтеп беру мүмкін емес. Сондықтан ежелгі дүниедегі рухани мұрадан даналықты іздеудің өзі заңды дүние.

Сонымен Орхон жазбалары бізді неге үйретеді? Біріншіден, халқымыздың ежелгі жазба мәдениетін құрметтеуге шақырады; екіншіден, тәуелсіздігін нығайтып жатқан еліміздегі әрбір жас азаматтың өз елін, өз жерін ежелгі түркілерше сүйе білуге итермелейді; үшіншіден, рухтың мықтылығы ғана адамдарды үлкен жеңістерге жетелейтіндігін көрсетіп береді. Сондықтан, ежелгі түркілердің бір қарағандағы қарапайым дүниетанымының астарында жатқан қуатты күштердің бар екенін байқағанда ғана халқымыздың өткен тарихында қордаланған мәдени мұраның құдіретін шынайы түрде сезіне аламыз. Ал, ол түсініктер мәңгі дамуға, рухани жетілуге, қиындықтарды ауыздықтауға бағытталғаны белгілі. Сондықтан түркі жазбалары өткен мен келешектің көпірі іспетті. Ондай жазбалар тарихтың сабақтастығын күшейтіп, ұрпақтар арасындағы байланысты нығайта түсері анық.

Кез келген халықтың ежелгі тарихына көз жіберсек, онда олардың барлығында өнерге, аңыздарға, діни сенімдерге, эстетикалық үлгілерге, моральдық принциптерге деген қатынастардың бірте-бірте қалыптасқанын байқаймыз. Бірақ, әр түрлі мәдениет өзінің дүниені рухани игеруін әр қилы етіп жеткізуге талпынған екен. Біреулерінде ғасырлар сынағынан өткен, қазіргі ұрпақ үшін ежелгі әлеммен байланысының тетігі ретіндей болған пирамидалар қалған болса, екіншілерінде көптеген мифологиялық образдар мәдениаралық, ойлауаралық сабақтастықтың белгісіндей болды. Ал, енді әлемге дүниежүзілік діндерді сыйлаған Таяу Шығыс пен Ежелгі Үндістан жеріндегі рухани құбылыстардың орны өзінше ерекше.

Сөйтіп, Көк пен Жердің арасындағы байланысты Тәңірінің құдіреті деп түсінген түркілер жалпы ғаламның тұтастанған, жүйеленген заңдылығын барынша құрметпен сыйлағанын Орхон-Енисей жазбаларындағы тұжырымдардан ұғамыз. Тәңірімен қоса Ұмайдың құдіретті күші жайлы Иолығ-тегіннің жазбаларында барынша тікелей айтылады. Яғни табиғат пен әлеуметтік дүниедегі әрбір құбылыстың ішкі мәні өзінен әлдеқайда құдіретті күштерге бағынады деген түсініктердің қалыптасқанын байқаймыз.

Ежелгі түркілердің өмірлік принциптері, дүниетанымдық басымдылықтары "Өлімнен ұят күшті" деген этикалық ұстанымға сүйенетіндігін Орхон жазбаларынан оқимыз. Шын мәнінде көптеген өмірдегі пенделік рухани адасушылықтың бастауы адамның ұятсыздығынан, яғни екіжүзділігінен басталатынын Күлтегін, Тоныкөктер заманында бабаларымыз айқын білген.

Табғаштармен, оғыздармен және құтандармен қанша рет ұрыс даласына шықса да өлімнің алдында бас имеген түркілік ата-бабамыз қорқыныштың не екенін білмегені байқалады. Бұл дегеніңіз рухтың биіктігін, мықтылығын білдіріп қана қоймайды, ол сонымен қатар тіршіліктегі жақсылық пен болашаққа деген түпкілікті сенімнің әр түркінің жүрегінде орналасқанын білдіреді. Яғни бұны өз ісінің әділеттілікке, адалдыққа, үйлесімділікке сай келетініне деген шексіз сенім десе де болады. Ондай сенімсіз соншама соғыстарды бастан кешіру киын және сол сенім арқылы елдің болашағын ойлаған. Онсыз осындай естелікті тасқа қашап жазып қалдыру мүмкін емес болатын.

Күлтегіннің үлкен жазуында төмендегідей сөздер бар:

Бектері де, халқы да

Сенімді екен.

Сол үшін де елін сонша

(ұзақ) билеген екен.

Міне, қоғамның тұтастығы, адамаралық қатынастың негіздері туралы әлеуметтік философияның нышанын осы тұжырымдардан аңғаруға болады. Елдің ішкі тұтастығын ақтау үшін билеушіге деген сенім жоғары болу керек деген ой тұжырымдалғаны байқалады. Жалпы ежелгі түркілер әлемінде мемлекеттілік болмаған деген түсініктің өзі қазіргі заманның ерекше жаңылысуларының бірі. Себебі әрбір тарихи кезеңнің өзінің деңгейіне сәйкес келетін әлеуметтік, саяси құрылымдар туралы түсініктері мен пайымдаулары болады. Олар белгілі бір әлеуметтік болмысқа сай келетін құрылымдарды мойындайды, соның тұтастығын қамтамасыз ететін әлеуметтік, саяси күштердің болғанын қалайды. Ал оның одан басқа сипаттағы талаптарға жауап беруі немесе сәйкес келуі міндетті емес. Сондықтан қазіргі кезеңдегідей тұрақты әскер, белгілі бір қадалардан тұратын шекаралар түркілер заманында шегеленіп айқындалмағанмен, өзінің күні туғанда, уақыты келгенде әскер де ұйымдасқан, туған жер туралы түсініктер нақтылана, деректеле түскен.

Орхон ескерткіштерінің танымдық, тәлімдік қорытындыларын түйіндейтін заман келгенін ашық айтуға болады. Өйткені, қазіргі кезеңде әлемдік қауымдастық өзінің өткенін зерделеумен қатар болашағына алаңдап қарауда. Адамзат өз қолымен жасаған техникалық, техногендік қоғам өзара кикілжіңді өсірмесе, азайтуға іргетас болмай отыр. Тек озық ойлы, рухани жетілу жолына түскен азаматтар ғана соғыс пен текетірестің адами орта үшін тек зиянкестік әкелетінін байыпты жеткізуде. Орхон жазбаларының түпкі мақсаты жаугершілікті немесе соғыскерлікті культ жасау емес, керісінше халықтар арасындағы сұхбатты, адамдар арасындағы өзара түсіністікті орнатуға ұмтылыс болып табылады десек қателеспейміз. Яғни өзара түсінісу философиясының негізі сонау түркілер заманында қаланғанын айтуға болады.

Ал, енді қазіргі ұрпақ үшін осы өзара түсіністіктің іргетасын нығайтып орнатудың уақыты жеткені белгілі4. Міне, тарих үйреткен тәлімнің ең негізгісі осы болып табылады. Жалпы түркі халықтары туралы теріс таптаурындардың (стереотиптер) ғасырлар бойы белең алып келуі олардың көшпелі өмір салтына байланысты болатын. Ал көшпелілерді отырықшы елдердің онша ұната қоймағаны рас. Себебі олар дүниетанымдық жүйе ретінде белгілі бір қарама-қайшылықтағы әлемдер. Бірақ олар бір-бірін тарихи толықтырумен, бір-біріне игі ықпал етумен келген. Олардың әрбір өркениеттік қақтығыстарының астарынан адамзаттың біртұтас дамуындағы қажетті сатылардың белгілерін оқимыз.

XX ғасырда екі дүниежүзілік соғыс Еуропаның отырықшы елдерінен басталғанын ескерсек, онда көшпелілерге деген сыңаржақты пікірді өзгертуге тиістіміз. Осыған орай Орхон жазбаларының мәтіндік ерекшеліктерін жан-жақты қарастырған сайын өзіміздің дүниетанымдық көкжиегімізді аша түсетін, тарихи білімге объективтілікпен қарауға шақыратын білімнен сусындайтынымыз анық.

Әрбір тарихи кезең өзіндік құндылықтар жүйесін құрайды, салыстырмалы түрдегі философиялық тұжырымдарды жасайды. Ол үшін тарихи санадағы басымдық танытқан дүниетанымдық әмбебаптықтарды сараптай алуымыз керек және оны келешектің қисынына сәйкес келетін қорытындылармен көмкеріп отыруға тиістіміз. Сонда ғана тарихи мұраның рухани астары өзектене, маңыздана түседі. Міне, осындай тұрғыдан бағаласақ, сонда сонау түркілік орта ғасырларда тасқа мәтін болып түскен Күлтегін, Тоныкөктердің аты биік деңгейдегі тарихи тұлғалардың рөлін атқаруы тиіс. Себебі елін, жерін, халқының әрбір азаматының тағдырларын ойлаған тарихи кейіпкерлер әр уақытта мәңгі ұмытылмас әлеуметтік субъектілер екені анық және ондай тұлғалар қазіргі заманның көсемдерін, көшбасшыларын бейбіт жеңістерге жігерлендіре түсетініне сенімдіміз. Олар ғасырлардан лайықты өту үшін ар мен ұяттың басымдылығын ұмытпаған жөн деген идеяны келесі ұрпақтарға жеткізген жандар болып табылады.

Түркілердің тарихында басымдық танытқан адамгершілік принциптері, моральдік нормалар, этикалық бағдарлар тарих соқпағында жоғалып кеткен жоқ. Кейінгі түркі тайпаларының қазақ деген халыққа біріккен дәуірінде әрі қарай жалғасын тапты. Ата-бабалардың рухани үлгілері өмір сүрудің жоғары деңгейлі формасы ретінде халық санасында сақталып отырды. Ол, әсіресе, хандық дәуірдегі ақын-жыраулардың шығармашылығынан айқын байқалды.

Орхондық жазулар кезіндегі түркілік жазба мәдениеттің орнын басқа типтегі мәдени үлгілер (ислам дініне бағдарланған), ойлар және дүниені пайымдау құрылымдары бірте-бірте ауыстыра бастағанымен халық жадында терең орын алған тарихи сананың белгілері өз күшін ұзақ уақыт сақтаған болатын. Осындай үрдістердің онды әсерін қазақ халқының кең территорияны иемдене алғанынан аңғарамыз. Кезінде қалыптасқан түркілік мықты рухани күштің арқасында ғана ғасырлар бойы этникалық тұтастығымыз сақталды, халықтық келбетіміз айқындала түсті. Сондықтан Орхон ескерткіштер мәтіндерінің халқымыз үшін терең философиялық маңызы бар.

С.НҰРМҰРАТОВ





ҚОРҚЫТ АТА КІТАБЫ

ҚОРҚЫТТЫҢ НАҚЫЛ СӨЗДЕРІ

Баят бойында Қорқыт Ата дейтін бір ер тұрыпты. Ол кісі оғыз ішіндегі ең білгіші екен. Ғайыптан айтқан болжамдарының бәрі тұп-тура келіп отырған әулиенің көңіліне тәңірім нұр құйған ғой...

Ол алдымен оғыз қауымының мүшкіл хәлін айтқан. Нендей іс болса да, әбден таныспайынша, көз жеткізбейінше кіріспейтін Қорқыт Атаның сөзін халық ақыр соңына дейін ұйып тыңдаған.

Қорқыт Ата сөйлейді:

 Алла, Алла демейінше, іс түзелмес, Тәңірі бермейінше, ер байымас, Әзелде жазылмаса, құл басына қаза келмес, ажал уақыты жетпейінше, ешкім де өлмес. Өлген адам тірілмес, шыққан жан кері келмес. Ер жігітке қара құрым мал бітсе, жияр, көбейтер, талап етер, бірақ несібесінен артығын жемес. Гүрілдей-шұбыра сулар тасыса, теңіз толмас. Тәкаппарлықты Тәңірі сүймес. Көңілі пасық ерде дәулет болмас. Жат баланы қанша сақтасаң да ұл болмас, ол ішіп-жер, киер де кетер, бірақ көрдім демес.

Күл  төбе болмас, күйеу бала  ұл болмас. Қара есек  басына жүген кигізсең де тұлпар болмас. Күңге қамқа тон жапсаң да ханым болмас. Жапалақ-жапалақ қар жауса, жазға қалмас. Ескі қамыс  біз болмас. Ежелгі дұшпан  дос болмас. Мінген атың қиналмайынша, жол алынбас. Қара болат өз қылышыңды шалмайынша, жаудың тауаны қайтпас. Ер малын қимайынша, аты шықпас.

Қыз анадан көрмейінше өнеге алмас. Ұл атадан көрмейінше, сапар шекпес. Ұл  атаның ері, екі көзінің бірі. Дәулетті ұлың болса, ошағыңның қоры болар. Дәулетсіз ұлың болса, атаның көрі болар. Ұлдың күні қараң, ата өліп, мал қалмаса. Ата малынан не пайда, баста дәулет болмаса.

Қорқыт Ата тағы да сөйлейді, тыңдап көрелік, не дер екен:

 Мықты, жүйрік бедеуге қорқақ жігіт міне білмес, ол мінгенше, мінбесе игі. Шалып кесер өз қылышыңды мұқалтып шалғанша, шалмаса игі. Шала білген жігітке оқ пен қылыштан гөрі - бір шоқпардың өзі артық. Қонақ келмеген үйдің құлағаны артық. Ат жемейтін ащы шөп біткенше, бітпегені игі. Адам ішпес ащы су жылға қуып аққанша, ақпағаны игі. Баба атын шығармаған жігерсіз ұл баба белін бүгілткенше, бүгілтпегені игі. Баба атын шығаратын дәулетті ұл болғаны игі. Жалған сөз бұл дүниеде болғанша, болмағаны игі. Шынында сіздей асыл жанға үш отыз жасты беріп, үстіне он жас қосса да артық емес. Үш отыз он жасқа1 толып, ұзақ өмір сүріңіз! Жаратқан ием сізге жаманшылық келтірмесін, дәулетіңіз баянды болсын, ей, хан ием!

Қорқыт Ата тағы да сөйлейді, тыңдап көрелік, не айтар екен:

 Жердің соны шөбін киік білер. Жайылым жердің көкорай шалғынын құлан білер. Айырым-айырым жол сүрлеуін түйе білер. Жеті бұлақтың хош иісін түлкі білер. Түнде керуен көшкенін қара торғай білер. Ұлдың кімнен туғанын анасы білер. Ердің батқанын ат білер. Ауыр жүктің салмағын тұлпар білер. Қай жерде сулы саз барын бөкен білер. Қапелімде басың ауырғанын ми білер. Қыл қобызын арқалап, елден-елге, бектен-бекке жырау кезер. Ер жомартын, ер бақылын жырау білер. Қарсы алдыңызда жолдан адастырмай, қобыз тартып жырлайтын жырау болсын, ей, ханым! Азып-тозып келген пақырға Тәңірім сауабын берсін, ей, ханым!

Қорқыт Ата тағы да сөйлеп кетті, тыңдап көрелік, не сөйлер екен:

 Аузымды ашып, тілге келтірген көктегі Тәңірі көрікті. Тәңір досы, дін тұтқасы Мухаммед көрікті. Мұхаммедтің оң жағында намаз оқыған Әбубәкір  Сыдық көрікті. Неше жүз рет оқыса да "Ясин" аяты көрікті. Қылышпен дінге көндірген ерлердің шаһы Әли көрікті. Әлидің ұлдары, пайғамбардың жиендері, Кербала2 шөлінде йазидтер3 қолынан шейіт болған ағайынды Қасен мен Құсайын көрікті. Жазылып-түзеліп, көктен түскен Тәңірі ілімі  "Құран" көрікті. Ол "Құранды" хатқа түсірткен ғалымдар сұлтаны Осман4 Аффан ұлы көрікті. Ойпат жерге салынған Тәңір үйі  Мекке көрікті. Ол Меккеге сау барып, аман-есен еліне қайтқан қажылар көрікті. Күндердің жақсысы  жұма көрікті. Құлақ қойып тыңдаған үмметі керікті. Мұнарада азан шақырған мәзін көрікті. Тізесін бүгіп отырған инабатты әйел көрікті. Самай шашы ағарған баба көрікті. Ақ сүтіне тойғыза-тойғыза емізген ана көрікті. Жанашыр ағайын-туған көрікті. Үлкен шаңырақ үйдің қасына тігілген келіннің отау үйі көрікті. Жібек шатыр үйдің нәзік жібі көрікті.

Өнегелі бала көрікті. Ешбіреуге ұқсамайтын, бүкіл әлемді жаратушы Алла тағала көрікті. Уа, Тәңірім дос-жар болып, медет берсін, ей, хан ием!

Қорқыт Ата аузынан әйел төрт түрлі деп озандар айтар еді. Бірі  кепкен ағаш секілді, бірі  үрген қарын секілді, енді бірі  үйдің тіреуі, төртіншісі  қанша айтсаң да бәз баяғысындай мелшиген қырсық әйел.

Ал озан айтқан үйдің тіреуі деуінің мәнісі:

Алыс қырдан, жапан түзден бір жолаушы келсе, ері болмаса да, ішкізіп-жегізіп, сыйлы жандарын үйден шығарып салар. Бұлар  Айша, Фатима нәсілінен үлгі-өнеге алғандар, хан ием! Олардың үрім-бұтақтары өсіп-өнсін, сіздің ошағыңызға осындай әйел заты келсін!

Енді кепкен ағаштай дейтінге келейік. Таңертең жатқан жерінен тұрып, беті-қолын жумастан тоғыз тоқашты бірден ауызға салып, толтыра тыққыштап, тойғанынша асап жейді. Бір көнек айранды ішіп, жалап-жұқтап, екі бүйірін таянып алып, әлгі әйел былай дейді:

 Қараң қалғыр, осы үйдің қожасына келгеннен бері қарным бір тоймады, аяғымнан жыртық шәркей түспеді, жүзіме рең кірмеді. Ерім өлсе, басқа біреуге тисем, қандай жақсы болар еді,  дейді. Бұл тәріздінің, хан ием, үрім-бұтағы өнбесін! Сіздің от басыңызға мұндай қатын келмесін!

Енді үрген доптай дегенге келейік. Жұлқылап оятқанша орнынан тұрмайды, беті-қолын жумайды. Үйінің о жағынан бұ жағына бір, бұ жағынан о жағына бір шығып, бұрқыратып жатады. Өсек айтып, есік-тесіктен сығалай тыңдап, түске дейін ауыл қыдырады. Түстен кейін үйіне оралады. Келсе, ит кіргенін, тайынша-бұзау жүргенін көреді. Тауық пен сиыр қораның да ұйқы-тұйқысы шыққан. Сонда ол көршілеріне келіп, былайша айқайлайды:

 Уа, Зылиха, Зубәйда, Ұрубейде, Чанқыз, Чанпаша, Айна Мелек, Құтты Мелек, қайдасыңдар? Мен-ақ өлейін, көзімді құртайын да кетейін. Төсек-орнымның да быт-шыты шығып жатыр,  деп ренжиді.  Көрші хақы, Тәңір хақына менің үйімді қарай салсаңдар, нелерің кетер еді?!  деп көпіреді. Бұл сияқтылардың, хан ием, үрім-бұтағы өсе көрмесін! Сіздің ошақ басыңызға мұндай қатынды келтірмесін!

Енді қанша айтсаң да міз бақпас баяғыдай дейтінге келейін. Алыс қырдан, жапан түзден бір сыйлы қонақ келсе, қожасы үйде болса былай дейді:

 Нан әкел, өзіміз де желік, бұ да жесін, қатып қалса нанның нәрі болмас, жемек керек,  десе, қатыны оған:

 Бұл қараң қалғыр үйде ұн жоқ, елек жоқ, түйе диірменнен келмеді,  дейді,  Не әкелсе де берерім жоқ  деп, теріс айналып, қожасына қос саусағын көрсетеді. Бір сөйлесе қоймайды, қожасының сөзі құлағына қонбайды. Ол Нұһ пайғамбардың есегінің нәсілінен болар, хан ием. Сізді Тәңірім осындайлардан аман сақтасын! Ошағыңызға мұндай қатын келмесін!

ДІРСЕ ХАНҰЛЫ БҰҚАШ ХАН

ӘҢГІМЕСІНІҢ БАЯНЫ

Бір күні Қам-Ғанұлы хан Байындыр орнынан тұрады. Сары  жолақты, ақ жібектен аппақ он отауды қара жерге тіктіреді.  Олардың төбесі ала бұлтты көкке жетсін, мың жерге қалы кілем төселсін,  дейді ол. Хандардың ханы Байындыр жылда бір рет той жасап, оғыз бектерін қонақ қылатын әдеті еді.

Бір күні ол тағы да той жасап, аттан айғыр, түйеден бура, қойдан қошқар сойғызады. Бір жерге ақ отау, бір жерге қызыл отау, енді бір жерге қара отау тіктіреді.

"Ұлы болғанын ақ отауға, қызы болғанын қызыл отауға қондырыңдар. Ал ұл-қызы жоқтарды қара отауға қондырыңдар. Астына қара киіз төсеңдер, алдына қара қойдың етінен табақ тартыңдар, жесе жесін, жемесе тұрсын да кете берсін" депті.

Оғыз бектері бірте-бірте келіп жинала бастайды. Иә, сұлтаным, Дірсе хан дейтін бір бектің ұлы да, қызы да жоқ еді. Тыңдап көрелік, хан ием, не сөйлер екен:

Таңғы салқын самал жел соққанда,

Шудалы бозторғайлар шырылдағанда,

Қаба сақал мәзін азан шақырғанда,

Бедеу аттар иесін көріп оқыранғанда,

Таң білініп, ақ-қаралы көзге ілінгенде,

Сұлу төскей қаба тауларға күн түскенде,

Бек жігіттер, батырлар

Бір-біріне келіп тұрған шақта.

Дірсе хан елең-алаңнан орнынан тұрып, қырық жігітін қасына алып, Байындыр ханның сұхбатына келеді.

Байындыр ханның жігіттері Дірсе ханды қарсы алып, қара отауға кіргізеді. Астына қара киіз төсеп, қара қойдың етін алдына тартады.

 Байындыр ханнан бұйрық солай болды,  дейді жігіттер.

Дірсе хан сонда:

 Байындыр хан менен не кемшілік көрді? Менің қылышымнан, не дастарқанымнан қандай мін тапты? Менен төмен кісілер де ақ отауға, қызыл отауға кіргізілді ғой, менің қара отауға кіретіндей не жазығым болды екен?  депті.

Жігіттер тұрып былай деді:

 Байындыр ханның бұйрығы солай. Кімде-кімнің ұл-қызы болмаса, соны Тәңірім қарғайды, біз де қарғаймыз, естіп білсін.

Сол кезде мейман Дірсе хан отырған жерінен тұрып:

 Орындарыңнан қозғалыңдар, жігіттерім, бұл мен естімеген сұмдық екен, бұл жай не менен, не қатынымнан болған шығар,  дейді.

Сөйтіп Дірсе хан үйіне қайтып келеді. Қатынын айқайлап шақырып, зілдене сөз бастайды. Тыңдап көрелік, не сөйлер екен:

Бері кел, басымның бақыты, үйімнің тақыты,

Үйден шыға ырғалған, сұңғақ бойлым.

Тілерсегіне түскен қолаң шаштым,

Құрулы садақтай иілген имек қастым.

Қос жаңғақ сыймайтын оймақ ауыздым,

Балдай тәтті тіл үйірген қауыным,

Күзгі алмадай ал-қызыл жемісім,

Көрермісің хәлімнің не болғанын?

Байындыр хан орнынан тұрып, бір жерге ақ отау, бір жерге қызыл отау, енді бір жерге қара отау тіктіріпті. "Ұлы барын ақ отауға, қызы барын қызыл отауға, ал ұлы-қызы жоғын қара отауға қондырыңдар, астына қара киіз төсеңдер, алдына қара қойдың етін тартыңдар, жесе жесін, жемесе тұрсын да кетсін. Ондай ұлы-қызы болмағандарға Тәңірінің қарғысы тиеді, біз де қарғыс айтамыз" депті. Мен барғанда қарсы алды. Қара отауға қондырды. Астыма қара құрым киіз төседі. Алдыма қара қойдың қыздырған етін әкелді. "Ұлы-қызы болмағандарды Тәңірі қарғайды, біз де қарғаймыз"  деді олар. Бұл неден, кімнен, сенен бе, әлде менен бе? Тәңірім бізге қасқырдың күшігіндей бір ұлды бермегені қалай?  дейді.

Дірсе ханның сондағы айтқаны мынау екен:

Хан қызы, орынымнан тұрайын ба?

Жағаңнан алып, бұғағыңнан тұтайын ба?

Табаныма салып басайын ба?

Қара болат қылышымды қолыма алайын ба?

Өз кеудеңнен басыңды кесейін бе?

Жан тәттілігін саған білдірейін бе?

Қызыл қаныңды ағызып, жерге төгейін бе?

Уа, хан қызы, себебі неде, сөйле маған!

Ауыр азап көрсетейін енді саған!

Сонда Дірсе ханның қатыны сөйлейді. Тыңдап көрелік, не дер екен:

 Ей, Дірсе хан, сен мені азапқа салма, ренжіп, ащы сөз сөйлеме. Орныңнан тез тұр да, ала жібек шатырды жер бетіне тіктір. Аттан айғыр, түйеден бура, қойдан қошқар сойғыз. Іш оғыз бен тыс оғыз бектерін шақырып жина, аш көрсең тойындыр, жалаңаш көрсең киіндір, төбедей қып ет үйгіз, көл-көсір қылып қымыз сапырт, үлкен ас бер, тілек тіле, олардың аузы дуалы біреуінің қайыр батасымен Тәңірім бізге ең болмаса қасқырдың күшігіндей бір перзент берер,  дейді.

Дірсе хан жақсылардың сөзімен үлкен бір зияфат беріп, тілек тілейді. Аттан айғыр, түйеден бура, қойдан қошқар сойғызады. Іш оғыз бен тыс оғыз бектерін шақырып жинайды. Аш көрсе, тойындырады, жалаңаш көрсе киіндіреді, борыштыны борышынан құтқарады. Төбе қылып ет үйгізеді, көл қылып қымыз сапыртады. Жиналған жұрт тілек тілейді. Аузы дуалы біреуінің қайыр дұғасы  мен қатыны жүкті болып, Тәңірі оларға бір ұл береді. Біршама уақыттан кейін ол ұлын күтушіге бақтырады...

 Байындыр ханның ақ алаңында ерлік көрсетті ол Сенің ұлыңның аты Бұқаш болсын, атты мен бердім, жасты Тәңірім берсін!  дейді. Дірсе хан сонда ұлына бектік берді, астындағы тағын берді.

Бала таққа отырды. Бабасының қырық жігітін нөкерлікке алмайтын болды. Өйткені ол қырық жігіт балаға жаманшылық ойлар еді.

Сонда олар:

 Жүріңдер, жігіттер, бабасына барып шағыстырайық, мұны өлтірсін. Сонда ол біздің өзіне деген сый-құрметімізді, ізетімізді бұдан гөрі артық бағалайтын шығар,  дейді. Қырық жігіт екіге бөлінеді де, жиырмасы ханның бір жағында, қалған жиырмасы екінші жағында тұрды. Әуелі жиырмасы барды да, Дірсе ханға былай деді:

 Уа, Дірсе хан, ие болғанын көрермісің? Мақсат-мұратына жетпегір, сенің балаң жаман адам болып шықты, қырық жігітті қасына алып, қалың оғызға жорық жасамақшы. Бір ару көзіне түссе, қош көрді. Ақ сақалды қарияны сөкті. Ананың ақ сүтін ақтамады. Аққан мөлдір сулардан, көсіліп жатқан Алатаудан асып, хандардың ханы Байындырға да хабар жетті. "Дірсе ханның ұлы жұртқа жақпас іс жасады" дейді. Олай еркіндегенінен өлгені артық еді. Байындыр хан сені шақырар, ауыр азап тартқызар. Апыр-ай, ондай ұлдың саған керегі не? Ондай ұл болғанынан болмағаны игі ғой, өлтір,  деді олар.

Дірсе хан тұрып:

 Барыңдар, әкеліңдер, өлтірейін!  деді.

Сөйткенше болмай, жаңағы қорқақ жігіттердің екінші жиырмасы шыға келді де, тағы бір өсекшіні ортаға шығарды.

 Уа, Дірсе хан, сенің ұлың өзің серуендейтін бөктері көк майсалы, көрікті үлкен тауларға аңға шықты. Сен тамашалап баратын жерден аң аулап, құс ұстады. Олжасын анасының алдына алып келді. Шараптан ең ащысын алып ішті. Анасымен сұхбаттасты, бабасына қастандық ойлады. Сенің ұлың нашар, қайырымсыз болып шықты. Көсіліп жатқан Алатаудан хабар келер, хандар ханы Байындырға хабар жетер. "Дірсе хан ұлы жаман іс жасады" дер, сені шақыратын болар. Байындыр хан тарапынан ауыр азап тартарсың, мұндай ұлдың саған не керегі бар? Өлтірсең қайтеді!  деді.

Дірсе хан тұрып:

 Барыңдар, әкеліңдер, өлтірейін, ондай ұлдың маған керегі жоқ!  дейді.

Дірсе ханның нөкерлері тұрып:

 Біз сенің ұлыңды қалай әкелеміз? Біздің сөзімізді тыңдап, мұнда келе қоймас. Онан да жігіттеріңмен бірге, ұлыңды қасыңа ертіп, аңға шық. Құс ұшырып, аң аулаған болып, ұлыңды оққа байлап, өзің өлтір, егер осы жолы өлтірмесең, ешқашан өлтіре алмассың, осыны біліп қой,  деді.

Таңғы салқын самал жел соққанда,

Көкте бозторғайлар шырылдағанда.

Бедеу аттар иесін танып кісінегенде,

Қаба сақал мәзін азан шақырғанда,

Таң білініп, ақ-қаралы көзге ілінгенде,

Қыз-келіндері оғыздардың безенген шақта,

Сұлу төскей қара таулар күнгейіне,

Бек жігіттер, батырлар кеп тұрған шақта,

елең-алаңда Дірсе хан орнынан тұрды. Ұлын қасына ертіп қырық жігітімен бірге аң аулауға шықты. Аң аулап, құс ұстады. Қорқақ жігіттердің бірі баланың қасына келіп, былай дейді:

 Бабаң саған: "киіктерді қусын, жақын әкеліп, менің көз алдымда өлтірсін, ұлымның ат ойнатқанын, қылыш ұстағанын, оқ атқанын көрейін, қуанайын, шаттанайын, сенейін"  деп жатыр.

Бала не білсін, киіктерді қуалап, жақын айдап әкеледі. Бабасының алдында ат ойнатады. "Бабам ат ойнатқанымды, оқ атқанымды, қылыш сілтегенімді байқап көрсін, қуансын, мақтансын, сенсін!"  деп ойлайды.

Ал қорқақ жігіттің бірі:

 Дірсе хан, көрермісің балаңды, қыр-жоталардан киіктерді қуар, сенің алдыңа әкелер, киіктерді атқан болып, сол оқпен өзіңді атар, балаң сені өлтіргенше, сен балаңды өлтіріп үлгір,  дейді.

Бала киіктерді қуалап, бабасының алдына әкеледі. Дірсе хан қасқыр сіңірлі қатты садақты қолына алады. Үзеңгісіне шіреніп тұрып, садақты бар пәрменімен тартып қалады. Баланың қос жауырынының ортасынан оқ жарқ етеді де, бала жалп етеді. Көздеп атқан оқ нысанаға дәл тиеді. Шашырап, атқылаған қызыл жоса қанға баланың қойны толады. Бедеу атының мойнын құшақтап, бала жерге құлайды. Дірсе хан бұл сұмдықты істерін істесе де, еңіреп келіп, баласының үстіне құлайды. Қырық қарақшы жігіт тұра қашады. Бірақ оларды Дірсе хан қумайды. Аттың тізгінін керіп тартып, ордасына қайтады.

Дірсе ханның қатыны: "Баламның алғашқы аң аулауға шыққаны"  деп, аттан айғыр, түйеден бура, қойдан қошқар сойғызып, қалың оғыз бектерін қонақ етпек болады. Жүрегі лүпілдеп, орнынан тұрады. Өрімдей нөкер қыздарын қасына алады да, Дірсе ханның алдынан шығады. Басын көтеріп, Дірсе ханның бетіне қарайды. Оң мен солына көз жүгіртеді. Баласы көзіне түспейді. Бауыры елжіреп, жүрегі аттай тулайды. Көзіне қанды жас толады да, Дірсе ханға былай дейді:

Кел, кел басымның бақыты, үйімнің тақыты,

Хан бабамның күйеу баласы,

Ханым анамның сүйіктісі,

Ата-анамның бергені,

Кезімді ашып көргенім,

Көңілімнің қуанышы.

Уа, Дірсе хан, үйден түзге бет алдың,

Жалы қара қазылық атыңа міндің,

Сұлу төскей қара тауға аңға шықтың.

Екеу барып, біреу келдің, қайда менің жан ұлым!

Қараңғыда жұлдызым, қайда менің жан ұлым

Көрер көзім шықса игі, көзім неге тартады?

Уа, Дірсе хан, мемің сіңірім кесілсін,

Ұлым емген емшегім неге сонша сыздайды?

Жалғызым менің көрінбей, жүрек тулап барады.

Сары жылан шаққандай тәнім улап барады.

Сарқылған бұлақтарға су толтырдым,

Қара тонды дәруіштерге ас бердім,

Аш көрсем  тойындырдым, жалаңаш көрсем  киіндірдім,

Тебе қылып ет үйдім, көл қылып қымыз сапырдым,

Тілек тілеп, зорға дегенде, бір ұлды болдым.

Жалғызымның хабарын, уа, Дірсе хан, айт маған!

Қарсы жатқан Алатаудан құлады ма, айт маған!

Тасып аққан ағын суға кетті ме әлде, айт маған!

Арыстан мен қабыланға жем болды ма, айтсаңшы!

Қара киімді, азғындарға тап болды ма, айтсаңшы!

Хан бабамның қасына мен барайын.

Мол қылып ауыр қазына, көп әскер алайын,

Күл паршам шығып, бедеу атымнан түспейінше,

Жеңімнен қызыл қанымды сүртпейінше,

Борша-борша болып, жер үстіне түспейінше,

Жалғыз ұлымның жолынан қайтпайын мен.

Жалғызымның хабарын, уа, Дірсе хан, айт маған!

Қара басым құрбан болсын, бүгін саған!  дейді.

Айқайлайды, аһылайды, үһілейді, жылайды. Дірсе хан әйеліне жауап бермейді. Қырық қарақшы алдарына жетіп келіп:

 Ұлың аман-сау, сау-саламат, аң аулап жүр, бүгін-ертең келіп қалар, кешікпес, қорықпа, қайғырма,  деді.

Дірсе ханның қатыны шегініп, кейін қайтты. Оларға сенбеді. Қырық нөкерін қасына алды да, бедеу аттарына мініп, ұлын іздеуге шықты. Қысы-жазы қары ерімеген Қазылық тауына келді. Төменнен жоғары қарай жарыса шауып, таудың басына шықты. Бір бұлақтың жағасында құзғын-қарғалар ұшып, қонып жүр екен. Жолаушылар қазан аттарын тебініп, сол тарапқа қарай жөнеледі.

 Құрметті сұлтаным, ұлыңыз сол араға жығылған болар. Қарға-құзғындар қанды көріп, баланың үстіне қонғалы жүрген шығар. Баланың екі күшігі бар еді, олар қарға-құзғындарды қуалап, қондырмас,  деді нөкерлерінің бірі.

Бала сол араға жығылған кезде, Боз атты Қызыр келіп, баланың жарасын үш мәрте қолымен сипайды. "Бұл жарадан саған өлім жоқ, қорықпа, балам, тау шешегі мен анаңның сүтін жақса, жазылады",  деп ол көзден ғайып болады.

Баланың анасы нөкерлерімен ұлы жатқан жерге шауып келеді. Бала қызыл жоса қан болып жатыр екен. Нөкерлерін шақырып, ана сөйлей жөнеледі. Тыңдап көрелік, хан ием, не дер екен:

Ұйқы басқан мөлдір қара көздеріңді аша гөр,

Он екі омыртқаң сынған болса, керейікші жасап ем.

Кеудеңде жаның болса тіл қатшы, ұлым менің!

Құрбан болсын қара басым жолыңа, ұлым сенің!

Аққан ағын суларың, Қазылық тауы, Ақпай қалсын!

Шыққан өсіп шөптерің, Қазылық тауы, шықпай қалсын!

Жүгірген сенің киіктерің, Қазылық тауы, жүгірмей қалсын!

Арыстаннан мерт болдың ба, ұлым, білдір маған!

Қабыланнан мерт болдың ба, ұлым, білдір маған!

Бұл ауыр қасірет қайдан келді саған?

Жаның болса кеудеңде, тіл қат маған!

Құрбан болсын қара басым, ұлым саған!

Өз аузыңнан естірт ұлым, тіл қат маған!  дейді.

Солайша дегенінше, баланың құлағына дыбыс естіледі. Ол кенет басын көтеріп, көзін ашады. Анасының жүзіне қарайды да, тіл қатады. Тыңдап көрелік, хан ием, не сөйлер екен:

Келші бері, ақ сүтіңді емізген, жаным ана!

Ақ шашты, ізетті, жаным ана!

Ағып жатқан суларын қарғамашы,

Қазылық тауының кінәсы жоқ.

Желкілдеген шөптерін қарғамашы,

Қазылық тауының кінәсы жоқ.

Киіктерін жүгірген қарғамашы,

Қазылық тауының кінәсы жоқ.

Арыстан мен қабыланын қарғамашы,

Қазылық тауының кінәсы жоқ.

Қарғасаң әкемді қарға,

Кінәсы мұның әкемнен.

Содан соң сәл тұрып тағы да сөйлейді:

 Анашым, жылама, маған бұл жарақаттан өлім жоқ, қорықпа! Түсімде Боз атты Қызыр келді, үш қайтара жарамды қолымен сипады. "Бұл жарадан саған өлім жоқ, тау шешегі мен анаңның сүтін жақсаң, шипа болады" деді.

Сол-ақ екен, қырық қыз жан-жаққа тарап, жабыла тау шешегін жинады. Баланың анасы емшегін бір сауды, сүт шықпады, екінші мәрте сығып сауып еді, тағы шықпады. Үшінші рет емшегін қатты қысып, зорлап сауғанда, сүтпен аралас қою қан шықты. Сөйтіп, атқа мінгізіп, еліне алып келді. Баланы хакимдерге аманат етіп, Дірсе ханнан сақтандырды.

Ат аяғы  жүйрік, озан тілі  жүйрік болар. Ханым баласын қырық күнде құлантаза жазып алды. Бала атқа мініп, қылыш асынар хәлге жетті. Аңға шығып, құс аулайтын болды. Дірсе ханның мұнан хабары жоқ еді, ол баласын өлдіге санап жүрген.

Ал қырық қарақшы бұл жайды сезіп, "Енді не айла табамыз?  деп, әңгіме етісті.  Дірсе хан баласын көрсе, бізді тірі қоймас бәрімізді де өлтірер,  деді олар.  Келіңдер, жігіттер, онан да Дірсе ханды ұстайық, қол-аяғын байлайық, мойнына қыл арқан салайық та, кәпірлер еліне алып жөнелейік",  дейді. Сөйтіп олар Дірсе ханды ұстайды. Ақ тәнінен қан шыққанша сабап, өздері атқа мініп, ханды жаяу айдайды да, кәпірлер еліне жөнеледі. Дірсе ханның қолға түскенінен оғыз бектері хабарсыз еді.

Құрметті сұлтаным, Дірсе ханның қатыны бұл жайды біліп, баласына барып хабарлайды. Тыңдап көрелік, хан нем, не сөйлер екен:

Көрермісің, ей, балам, не болғанын,

Қия тастар қозғалды, жер ойылды.

Жұртыңда дұшпан жоқ еді, бірақ сенің әкеңе дұшпан қолын жұмсады. Қарақшы жолдастары әкеңді ұстады. Қолын артына байлап, мойнына қыл арқан салды. Өздері атқа мініп, әкеңді жаяу айдады. Оны кәпір еліне алып кетті. Балам, орныңнан тұрып, қасыңа қырық жігіт ал, қырық қарақшыдан әкеңді құтқар! Тұр, балам, әкең сені өлімге қиса да, сен оны өлімге қима,  дейді.

Бұқаш-Бек орнынан тұрады. Қара болат қылышын беліне асынып, ақ кірісті қатты садақты, алтын сапты найзасын қолына алады. Бедеу атын ұстатып, қарғып мініп, қырық жігітті қасына ертеді. Сөйтіп, әкесінің артынан қуып кетеді.

Қарақшылар бір жерге түнеп, шараптарын ішіп отыр еді. Бұқаш хан олардың артынан қуып жетті. Қырық қарақшы баланы көре салып:

 Жүріңдер, жігіттер, баланы ұстап әкелейік те, екеуін бірдей кәпірге жеткізейік,  деді.

Сонда Дірсе хан былай дейді:

Қырық жолдасым менің аман,

Тәңірімнің билігіне жоқ қой шараң.

Менің қолымды шешіп, қыл қобызымды беріңдер. Өлтірсеңдер де, тірілтсеңдер де мейлің, бірақ қобызымды тастамай, қолыма беріңдер!  дейді. Дірсе ханның қолын шешіп, қыл қобызын береді. Ол ұлының мұнда келгенін білмейді. Жігіттің қарсы алдына барып сөйлей жөнеледі. Тыңдап көрелік, хан нем не дер екен:

Қаз мойын жүйріктер жоғалса, менікі еді ғой,

Ішінде тұлпарың кетсе, айтшы маған.

Соғыссыз, ұрыссыз-ақ алып берейін, қайтшы балам!

Қой қорадан мың сан қой жоғалса, менікі еді ғой,

Ішінде сенің де қойың кетсе, айтшы маған.

Соғыссыз, ұрыссыз-ақ алып берейін, қайтшы балам!

Түйелерден қызыл түйе жоғалса, менікі еді ғой,

Ішінде сенің де жүк артарың кетсе, айтшы маған.

Соғыссыз, ұрыссыз-ақ алып берейін, қайтшы балам!

Алтын баулы үйлер кетсе, менікі еді ғой,

Ішінде сенің де үйің болса, айтшы маған!

Соғыссыз, ұрыссыз-ақ алып берейін, қайтшы балам!

Ақ жүзді, қарақат көз қыздар кетсе, менікі еді ғой,

Ішінде сенің де қалыңдығың болса, айтшы маған,

Соғыссыз, ұрыссыз-ақ алып берейін, қайтшы кейін!

Ақ сақалды қариялар кетсе, менікі еді ғой,

Ішінде сенің де әкең болса, айтшы маған,

Соғыссыз, ұрыссыз-ақ құтқарайын, қайтшы балам!

Мен үшін келген болсаң, өлтірген ем өз ұлымды,

Сенде жоқ оның күнәсі, мына менде, қайтшы кейін,

 дейді. Сонда ұлы тұрып әкесіне жауап қатады. Тыңдап көрелік, не дер екен:

Қаз мойын жүйрік аттарың кетсе сенің,

Ішінде менің де бар мінерім,

Бермеймін қырық қарақшыға.

Түйелерде қызыл түйең кетсе сенің,

Ішінде бар менің де жүк артарым,

Бермеймін қырық қарақшыға.

Қоралардан сан мың қойың кетсе,

Ішінде бар менің де қойларым,

Бермеймін қырық қарақшыға.

Ақ жүзді, қарақат көзді қыздар кетсе,

Ішінде бар менің де қалыңдығым,

Бермеймін қырық қарақшыға.

Алтын баулы отауларың кетсе сенің,

Ішінде бар менің де ақ отауым,

Бермеймін қырық қарақшыға.

Ақсақалды қарияларың кетсе сенің,

Ішінде менің де бар ақ шашты әкем,

Қор қылмаң қырық қарақшыға,  дейді.

Бұқаш содан соң жібек орамалын бұлғап қалғанда, артындағы қол қаптап шыға келеді. Қырық жігіт бедеу аттарын ойнатып, бала тұрған атырапқа келіп жиналады. Ол қырық жігітін қасына алып, соғыс ашады. Жауларының кейбірінің мойнын үзіп, кейбірін тірідей қолға түсіреді. Әкесін өлімнен құтқарады. Қалың қол кейін шегінеді. Дірсе хан тап осы арада баласының сау-саламат, тірі екенін біледі. Хандар ханы Байындыр балаға билік беріп, таққа отырғызады. Қорқыт Ата осынау хикаяны, оғызнаманы аяқтап былай дейді:

Олар да бұл дүниеге келді, кетті,

Бейне керуен қонды, көшті.

Оларды да ажал алды, жер жұтты,

Фәни дүние кімге қалды?

Келімді-кетімді дүние,

Ең ақыр соңы  өлімді дүние!

Ақ өлім келсе, парызыңды өтерсің! Бақ-дәулет, ақыл-парасатыңды арттырып, тәңірім қуат берсін!

Бата берейін:

Қаратауларың құламасын!

Көлеңкелі қаба ағашын кесілмесін!

Күркіреп аққан суларың сарқылмасын!

Қанаттарыңның ұшы қырқылмасын!

Бәйгеге жіберген Ақбоз атың мүдірмесін!

Қара болат қылышың мұқалмасын!

Шашақты найзаң сынбасын!

Анаңның жатқан жері пейіш болсын!

Бабаңның жатқан жері ұжмақ болсын!

Хақ жандырған шырағың жана берсін!

Тәңірім сені қара жүрек қарақшыларға мұқтаж етпесін,

ей, хан ием!

Қорқыт Ата кітабы.  Алматы: Жазушы,

1994.  160-6. 11-29-бб.

Түрік тілінен аударған Б. Ысқақов.

ҚАЗАН-САЛОРДЫҢ АУЫЛЫН ЖАУ ШАПҚАНЫ

ТУРАЛЫ ЖЫР

...Бұлардың аңға кеткенін бір тыңшы гәуірлердің жауыз ханы Шөклиге жеткізді5. Діні жаман қара шашты гәуірлер жеті мың әскер алып, арты тілік қара шапан киіп, өздерінің шұбар аттарына мініп, түн ортасында Қазан бек ауылын қоршап алды. Гәуірлер оның алтын жалатқан шатырларын қиратып, аққу құстай керілген қыз-қалыңдықтарын зарлатып, олжа қылды, үйір-үйір жылқыларын, қызыл бұйра нарларын алдына салып, қуа жөнелді. Бай қазынасын, мол ақшаларын тонап алды. Сұңғақ бойлы Бөрлі сұлудың6 қасындағы шыбықтай сұлу қырық қызымен олжалады. Қарттық жеңген кәрі анасын қара нарға таңып, алып кетті. Қазанның жас баласы Ораз бекті 40 жігітімен бірге ұстап, аяқ-қолдарын байлап, мойындарына шылбыр салды. Елік  оғыз баласы Сары Қалмаш Қазан бек ордасы үшін болған соғыста мерт болды. Қазанға мұны ешкім хабарлай алмады.

Гәуірлер ортасында мынадай әңгімелер болды: "Біз Қазанның бектерін өлтіріп, желдей жүйрік жылқыларын шауып алдық, қыруар алтыны мен күмістерін талан-таражға ұшыраттық, оның баласы Ораз бекті қырық жігітімен тұтқындадық. Қызыл бұйра аруаналарын қуып алдық. Қазанның әйелін 40 нөкерімен олжа қылдық. Сөйтіп біз Қазанның еңсесін бастық",  десті олар. Гәуірлердің бірі тұрып: "Қазанға келтірмеген бір ғана зиян қалды",  деді. Шөкли хан: "Айтшы, азнауыр (мырза), ол қандай зиян?"  деді. Гәуір тұрып: "Қамал ішінде Қазанның алынбаған он мың қойы қалды, сол қойларды айдап кетсек, Қазанды әбден тұқыртамыз",  деді. Шөкли патша: "Қақпаны алты жүз адам барып бұзсын да, қойларды айдап шықсын"  деп бұйырды. Алты жүз гәуір атқа мініп, қой қамалған қақпаға (қамал) кетті. Түнде Қара Қойшы жаман түс көрді. Ұйқысынан шошып оянып, екі інісі Қабан Қойшы мен Демір Қойшыны (Темір Қойшыны) шақырып алып, қой қораның қақпасын жаптырды. Үш жерге тау қылып тас үйіп, қолдарына тас ататын алабажақ сапты нар сақпандарын алды. Сол кезде Қара Қойшы тұрған қамалды алты жүз гәуір қоршап алды. Сонда гәуірлердің бірі тұрып: "О, Қойшым, түн баласына ұйқы көрмейсің, қар жаусын, жаңбыр жаусын, сенде тыным жоқ. Сүт пен ірімшігің қанша, Қойшым? Сенің Қазан батырыңның алтын шатырларын біз қираттық. Оның үйірдегі жылқыларын, келедегі қызыл бұйра нарларын қуып алдық. Кәрі анасын, бай қазынасын олжаладық. Оның алтын-күмісін алдық, аққу құстай сыланған қыз-қырқын, қалыңдықтарын тұтқын еттік, оның үстіне Қазанның баласын қырық жігітімен, әйелін қырық нөкерімен басып алдық. Ендігі сөз өзіңде қалып тұр, тыңда. Біздің қолымызға түскің келмесе, алыста тұрмай, жақындай келіп қолыңды қусыр, басыңды біздерге иіп, гәуірлерге қызмет көрсет. Солай етсең, біз сені өлтірмейміз, өзіңді Шөкли патшамызға апарып, еліңе бек қоямыз",  деді. Сонда Қойшы тұрып: "Ит гәуір, маған бос сөзді айтпа, сендер менің ит аяқтан жуынды ішкен итіммен бірдейсіңдер, ала атқа міндім деп күпие берме. Шашыма ақ кірсе де, сендерден мен қорқа алмаймын, әлдерің маған келмейді, темір қалпақ кидім деп мақтана берме, дулығаң менің бөркімнен төмен. Қолымда алпыс тұтам найзам бар деп мақтанба, нас гәуір, найзаң, менің қызыл келтегімнен төмен. Қолымда қылышым бар деп мақтанба, гәуір, қылышың менің қайқы бас таяғымнан төмен. Қорамсамда тоқсан жебем бар деп мақтанба, ол менің тас ататын сақпан құралымнан төмен. Алыс-жақын келіп соғысу өзіңнің еркіңде, біздің жігіттердің соққысын көргің келсе, тиіп көр",  деді.

Гәуірлер аттарына қамшы басып, садақ тарта бастады. Жауды шөптей жапыратын Қара Қойшы сақпанға тас салып, қанды аузынан жауға атты. Атқан бір тасы екі немесе үш адамды бірдей өлтірді, екіншісін атқанда үш немесе төрт адамды өлтірді. Гәуірлердің зәресі ұшты. Сөйтіп ол тас атқыш нар сақпанымен үш жүз адамды қырды. Екі інісіне садақ оғы тиіп, мерт болды. Қойшының тасы таусылған соң, ол тас орнына қой, ешкілерді салып атты. Қырғыншылық болды. Зәресі ұшқан гәуірлердің көздерін шаң басып, түк көрмеді, дүниені қараңғылық басқандай болды. Олар сасып: "Мынау қарғыс тиген қойшы біздің бәрімізді қырып тынбаса не қылсын",  десті. Соны айтып, қамалды ала алмасын білген соң, гәуірлер қашты. Қойшы екі інісінің қаны үшін олардың тағы бірнешеуін таспен атып өлтірді. Гәуірлердің мүрдесін тау қылып үйіп, от қойып ертеді. Үстіндегі шекпенінің етегін жыртып, жарасының аузына таңды. Таудан асатын биік жол үстіне келіп, қамығып жылап отырды. Аузына түскені: "Салор-Қазан! Ауылыңның ойран болғаны сенің құлағыңа не қылып жетпей жатыр",  дейтін сөздер болды.

Хан нем, сол күні түнде бүкіл оғыз елінің бақыты, Баяндүр ханның күйеуі, Ұлашұлы Қазан-Салор ұйықтап жатып жаман түс көрді. Ұйқысынан шошып оянып, көрген түсін айтты: "О, інішегім, Қара Көне, хабарыңда болсын, мен бүгін бір жаман түс көрдім. Қолыма ұстаған сұңқарымды біреу қолымнан алып кетті. Түсімде ала шатырларыма көктен жай түсіп, өртеніп жатыр екен. Ордамның үстіне қар аралас жаңбыр жауып, тұман түсіпті. Менің ауылымды құтырған қасқырлар ойрандап жүр екен. Бір қара үлек келіп шабынып, менің өгізімді құлатты. Түсімде қарға түстес қара шашым тарқатылыпты. Сол шаштарым көзімді басқан екен. Он саусағым білегіме дейін қанға батқан екен. Бұл түсті кергелі мен өз ойым мен сөзімді бір жерге жинай алмай отырмын. О, хан інім, менің осы түсімді жорып бер",  деді. Қара Көне оның түсін жорып: ''Қара бұлт дегенің сенің аруағың, жаңбыр мен қар  әскерің. Тарқатылған шашың  уайымың. Қара қан  жамандық белгісі. Өзгесін тәңірінің өзі білмесе мен жори алмадым",  депті. Сонда Қазан: "Бұл сөзді аңда жүргендерге айтпа, әскерімнің қатарын бұзба, олар аңдарын аулай берсін. Қара атыма мінермін, ол үш күндік жерді бір күнде алады. Түс болмай ауылыма барармын, ауыл аман болса, кешке осында қайтып оралармын. Ордам аман болмай, жау шапқан болса, онда қамдарыңды өздерің жеңдер, менің жау соңынан қуып кеткенім болады",  деді.

Қазан бек қара атқа қамшы басып, жолға түсті. Ауылына келсе, ел жоқ, қаңырап қалған жұртта қарға-құзғын қалықтап ұшып-қонып жүр екен. Қазан елсіз жұртқа қарап сөйлеп тұрды. Хан ием, тыңдалық, не сөйлеген екен: "О, құлазыған жұрт, ел көшсе де сүрлеуіңді құм баса қоймапты. Қонған жайлауым марал, бөкен, киіктерге жақын еді. Сондай әдемі қонысқа тігілген ауылыма жау қайдан келді? Ақ шатырым тігілген жерде оның дөңгеленген орны ғана қалыпты. Қарт анамның өзі жоқ, төсегінің орны бар. Балам Ораздың жамбы атқан жері бар, өзі жоқ. Оғыз бектерінің жылқы айдаған жері бар да, малы жоқ. Қазаны жоқ, ошағы қалыпты",  деді Қазан. Осылардың бәрін ойлағанда қасы қиылған қара көздері қанға толып жылады. Алпыс екі тамырындағы қандары ойнап, тұла бойы кекке толды. Алақандай қара жүрегі қалтырап кетті. Астындағы қара атына қамшы басып, кеткен жаудың ізіне түсті.

Біраз жүрген соң, алдынан бір өзен кезікті. Қазан өзенге қарап сөйлей бастады: "Тәңірінің жүзін көрген деуші еді, судан да сұрап көрейінші",  деп ойлады. О, ханым, судан ол не сұраған екен, соны тыңдап көрелік. Қазан: "Биік таудан құлдырап аққан мөлдір су! Хасан мен Хұсайнды шөлдеткен су! Бау-бақша мен гүлдерге ажар берген мөлдір су! Айша мен Фатиманың мейірін қандырған мөлдір су! Семен жүйрік тұлпар сусындап, қуат, нәр алады. Қызыл бұйра нарлар сені кешіп өтеді. Жағаңда ақтылы қой жусап жатады. Айтшы маған, менің ордам қайда кетті? Қара басым сенің садағаң болсын, мөлдір су!"  деді. Ол судан жау алған елінің дерегін сұрады. Оған жауап берерлік суда тіл бар ма? Өзен суын кешіп өтсе, алдынан бір қасқыр кездесті. "Қасқырдың жолы болғыш",  деп, ол одан да жау алып кеткен елінің дерегін сұрады. Тыңдаңыз, хан ием, қасқырдан не сұраған екен: "Кеш түсіп, қараңғы басталған соң, сенің күнің туады. Қар мен жаңбыр саған бір есеп, батырсың. Қаба жал айғырларды сен қорқытып кісінетесің, қызыл бұйра нарлар сені көрсе, шошынып боздайды. Ақтылы қойды көрсең, оларды май құйрықтан асап лақтырып ұрасың, етін ырылдап жейсің. Сенің даусыңды естігенде ең мықты деген иттерің де үнін өшіреді. Түнде қорадан алыстаған қойшы сенен қашады. Менің ордамды шауып әкеткен кім, білесің бе? Шын айтсаң, саған қара басымды берейін, қасқырым",  депті Қазан. Қасқыр оған не хабар берсін. Қасқырдан өте берсе, Қазан алдынан баяғы Қара Қойшының қара иті шығады. Қазан одан да жау шапқан елінің жөнін сұрады. Тыңдап көрелік, не сұраған екен одан: "Күн батып қараңғылық түссе, ауызың үруден босамайды. Ащы айранды құмартып, қыңсылап ішесің. Қораға ұры келсе, оларды қорқытасың. Ұрылар қорыққанынан дыбысын да шығармайды. Білесің бе, біздің ауылды кім шауып кетті? Мен саған әділдік көрсетіп ас берейін, қара ит",  депті Қазан. Ит оған не деп жауап бермекші? Қайта қара аттың аяғынан тістеп, Қазанның өзіне дәп қылды. Қазан итті қамшымен тартып қалды, ол қаша жөнелді. Қашқан ит соңына түсіп, қуа берді. Ит өзінің келген жолымен қайтқан еді. Қазан итті қуа-қуа Қара Қойшыға келді. Қойшысын көрген соң, Қазан одан елінің жайын сұрады. Тыңдалық, хан нем, Қазан одан не сұраған екен: "О, Қойшым, кеш түсіп қараңғылық басталған соң, сенің ауыр ісің басталады. Жаңбыр жаусын, қар жаусын, саған ол түк емес, менің тілімді түсініп, үніме құлақ қой. Бұл жерден менің ақ шатырлы үйлерім, өткен жоқ па? Көрген болсаң айтшы, Қойшы, қара басым жерге кіргенше жақсылығыңды ұмытпаспын",  деді Қазан. Қара Қойшы оған: "Сені мен өлді ме, әлде жау қолында кетті ме деп ойлап едім, Қазан. Еліңді жау шапқанда қайда едің, Қазан? Кеше емес, бұрнағы күні жау еліңді осы жолмен алып өтті. Қарт анаңды қара нардың мойнына байлап қойған екен. Әйелің  сұңғақ бойлы Бөрлі сұлуды өзінін қырық нөкерімен жылатып-еңіретіп айдап өтті. Ұлың Оразды өзінің қырық жігітімен тұтқындап, жалан аяқ, жалаң бас, жаяу айдап кетті. Үйір-үйір жүйрік арғымақтарыңды гәуірлер ұстап, мініп алыпты. Қызыл бұйра нарларыңды айдап кетті. Гәуірлер алтын-күмісіңді, бай қазынаңды тонап алып кетті",  деді. Бұл сөзді естігенде Қазан қатты қайғырды. Көзіне ештеңе көрінбей, дүниені қараңғылық қаптағандай болып, естен танды, "О, Қойшым, үнің өшсін сенің, соны айтқан тілің неге кесілмейді сенің? Құдай сені неге алмайды, қарғыс атқан?"  деді оған Қазан. Қазан бектің кейіс сөзін естіген соң, Қара Қойшы сөйлеп кетті: "О, менің әкем Қазан бек! Ашуыңды бас. Тәңіріге сенемісің, жоқ па? Мен алты жүз гәуірмен бір өзім соғыстым ғой. Екі інім жау оғынан өлді. Бір өзім үш жүз гәуірді өлтіріп, дінім үшін соғыстым. Қақпаңды қорғап бірде-бір не семіз, не арық қозыңды жауға бермедім. Өзіме үш жерден садақ оғы тиді. Басым зеңіп, қара басым қалды ғой",  деді. Бұдан ары Қойшы: "Маған астыңдағы қара атыңды, қолыңдағы алпыс тұтам найзаңды, ала қалқаныңды бер, қайыспас қара болат қылышыңды бер, қайыңнан істеген сұр жебелі қорамсағыңды бер, гәуірге барып ойран салайын, жауды қырып дегеніме жетемін. Маңдайдан аққан қанымды жеңіммен сүртермін, өлсем өлдім, өлмесем сенің намысыңды жауға бермеспін. Тәңірі жарылқаса, ел-жұртыңды жаудан құтқарармын",  деді. Қара Қойшының мына сөзіне Қазанның намысы келді де, жау ізіне түсіп жүре берді. Қойшы Қазанның соңынан қалмады. Артынан ерген Қойшыны көріп, Қазан: "Қойшы ұлым, қайда барасың?"  деп тіл қатты. Қойшы оған: "Қазан әке, сен еліңді жаудан құтқаруға барасың, мен олардан інілерімнің кегін аламын",  деді. Қойшының мұндай ерлік сөзін естіген соң, Қазан: "Ұлым, Қойшым, қарным аш еді, жейтін нең бар?"  деді. Қойшы: "Жейтін тамақ бар, Қазан әке, өткен түні бір қозыны сойып, етін пісіріп алып едім, аттан түсіп мынау терек түбінде соны жеп алалық",  деді. Екеуі де аттарынан түсті. Қойшы қоржыннан ет алып, екеуі жеп алды. Қазанға бір ой түсті. "Егер мен Қойшыны жауға бірге алып кетсем, ертеңгі күні барлық оғыз елінің бектері маған күліп: "Жауды Қазан алған жоқ Қара Қойшы алды",  деп, өсек айтқан болар еді деп намыстанды да, Қойшыны үлкен ағашқа мықтап байлады. Сөйтіп өзі тағы да жалғыз кетпек болды. Қара Қойшыға айтқаны мынау болды: "Құлағыңды сал, Қойшы. Байлауда жата берсең, қарның ашады, көзің қарайып, аштан, не шөлден өлесің. Осы ағашты түбірімен жұлып кетпесең, айдалада қасқырмен ит-құсқа жем боласың",  деді. Қара Қойшы жұлқына-жұлқына қара ағашты түбірімен қопарып арқалап алып, Қазанды қуып жетті. Қазан артына қараса, Қойшы дәу ағашты арқалап келе жатыр екен. Сонда Қазан: "Уа, Қойшым, бұл ағашты қайтесің?"  деп сұрады. Қойшы: "Ей, бейбақ әкем, Қазан-ай. Бұл теректің қасиеті зор. Сенің жауды жеңетінің хақ, сол күндері сенің қарның ашады. Сонда мен осы ағашты отқа жағып, саған тамақ істеп беремін",  деді. Бұл сөзге Қазан риза болды да, атынан түсіп, Қара Қойшының қолдарын байлаудан босатып, маңдайынан сүйді. "Егер тәңірі жар болып, елімді жаудан құтқарсаң, мен сені жылқы басына қоярмын",  деді Қазан. Сөйтіп, екеуі бірлесіп жолға түсті.

Бұлар Шөкли патша еліне келіп жетті. Патша гәуірлерге үлкен той беріп, ішіп-жеп, мәз-мейрам болып жатыр еді. Тойда отырған Шөкли: "Уа, бектерім, Қазанды қорлау үшін оған қандай жамандық істесек жарасады? Бөрлі сұлуды мұнда алып келіңдер, тойға қызмет істеп, кесе тарататын болсын",  деді. Бұл сөзді сұңғақ бойлы Бөрлі сұлу естіп қалды да, жүрегі от болып жанып, жанын қоярға жер таппады. Өзімен бірге тұтқын болып келген қырық қыз нөкеріне барып, ақылдасты: "Егер гәуірлер келіп Қазан батырдың әйелі қайсың деп сұраса, бәрің бірдей "Мен!" деп жауап беріңдер",  деді. Шөкли патшаның жіберген адамы келіп: "Қазан бектің әйелі қайсың боласың?"  деп сұрап еді, қыздардың бәрі бірдей: "Мен!"  деп жауап берді. Гәуірлер Қазанның әйелі кім екенін біле алмады. Олардың айтқаны: "Біреуінен сұрасақ бәрі бірдей үн қатты, Қазанның әйелі кім екенін тани алмадық",  деген сөз болды. Сонда гәуір тұрып: "Қайта барыңдар да, Қазанның баласы Оразды осында алып келіңдер, өзін шәңгекке іліп қойып, ақ етіне пышақ салып бір-бір жапырақтан кесіп алыңдар. Сол етті отқа кәуап қылып пісіріп, бектің қырық қызына тартыңдар. Кәуапты жеген қыздар бөтені де, жемегені анасы болады, сол әйелді алып келіп кесе тартқызыңдар",  деді. Сұңғақ бойлы Бөрлі сұлу баласына жылап келіп, бұл сөзді жеткізді. Тыңдаңыз, хан нем, не айтқан екен ол: "О, ұлым, балам! Басыңа қара күн туғанын білдің бе сен? Мен гәуірлердің не ойлап жатқанын білдім. О, менің алтын үйімде өскен ұлым, бозторғайым! Қаздай қалқыған сұлу қыздарымның гүлі! Мыңнан бір гүлі ашылмаған ұлым! Тар құрсақта тоғыз ай сақтап, оныншы айда толғатып туған балам! Сені мен алтынмен әдіптеген жөргекте тәрбиелеп, бесікте өсірдім. Гәуірлердің патшасы мынадай бұйрық беріпті: "Қазанның баласы Оразды зынданнан алып келіп, мойнына қыл арқан байлап дарға асыңдар. Екі иығынан шәңгекке іліп қойып, ақ етінен бір-бір жапырақтан кесіп алып, отқа қақтап, қара кәуап пісіріңдер де, соны бектің қырық нөкер қыздарына беріңдер, соны жегені оған бөтен, жемегені Қазанның әйелі болады. Сол әйелді осында алып келіңдер, бізбен төсекте басын қосып, кесе тартсын",  депті. Ұлым, сенің етіңді мен қалай жермін? Болмаса әкең Қазанның арын аяққа басып, діні жаман гәуірдің төсегіне барамын ба? Қайсысын мақұл көресің, ұлым?"  деді. Ораз жауап қатып: "О, анам, үнің өшсін сенің, осыны айтқан тілің неге кесілмейді сенің, жан анам? Ана қарызы  тәңірі қарызы. Әйтпесе осы сөз үшін жағаңнан алып, қарулы қолыммен тамағыңнан қысып, ақ жүзіңді қара жерге тығар едім, аузы-мұрныңнан қан құстырар едім. Жанның тәтті екендігін сонда білер едің. Не айтып тұрсың өзің? Тіліңді тарт, әмірші анам, жақындама маған, мен үшін жылама. О, әмірші, анам, мені дар шәңгегіне бере бер, етімді қара кәуап етіп пісіре берсін, сол кәуапты бектің қырық нөкер қызына жегізе берсін, олар бір жапырағын жесе, сен екі жапырағын же. Сонда гәуірлер сені білмейді. Діні жаман гәуірмен тар төсекте бас қосамын, кесе тартамын деп әуре болма. Әкем Қазанның аруағын аяққа баспа, аяғыңды тарт бұл істен",  деді. Мұны есіткен ананың екі көзінен қанды жас ақты. Сұңғақ бойлы Бөрлі сұлу жағасын жыртып, сырғаларын лақтырып, талықсып құлады. Қызыл алмадай ақ жүзін тырнап қанатты, қарға жүндес қара шаштарын бір-бірлеп жұлды, тіліне: "Ұлым! Ұлым!"  деген сөздер ғана келді. Сонда Ораз: "О, әмірші анам, менің алдымда жылап қайғырма, жанымды жаралама, жүрегімді қинай берме, өткен күндерімді есіме салма. Ойланшы ана! Кавказ жылқысы бар жерде құлын тумас па? Қызыл бұйра нар бар жерде бота болмас па? Ақтылы қой бар жерде қозы болмас па? Өз басың cay болсын, ханым-ана! Әкем аман болсын! Сендер аман болсаңдар, мендей ұл тумас деп ойлайсың ба?"  деді. Баласының сөзін есіткен соң, анасы орнынан тұрып, қырық қыз нөкерінің ортасына кетті.

Гәуірлер Ораздың аяқ-қолын байлап, дар түбіне әкелді. Ораз: "О, гәуірлер, тәңіріден басқа сенерім жоқ, қасықтай қанымды қиыңдар. Мынау дар ағашымен тілдесуге пұрсат беріңдер",  деді. Сөйтіп, ол қу ағашқа қарап, дауыстап сөйлей бастады. Тыңдаңыз, хан нем, ол не айтқан екен: "Атың ағаш десем, шамданба, ағаш! О, Мекке мен Мәдиненің есігі болған  ағаш! Құдаймен тілдескенде, Мұсаның асасы болған ағаш! Үлкен дарияларға көпір болған  ағаш! Қара теңізге қайық болған  ағаш! Ерлердің ері Әлидің дүлдүліне ер болған ағаш! Зұлпықарға сап болған  ағаш! Хасан мен Хұсайнға бесік болған  ағаш! Ерге де, әйелге де қатер болған  ағаш! Басына қарасам төбең көрінбес  ағаш! Төменге қарасам тамырың көрінбес  ағаш! Мені саған асар болса, құлап түс, ағаш! Құлап түспесең, мен үшін жазаңды тартасың  ағаш! Сен біздің халқымызға керек едің  ағаш! Үндістаннан алып келген қара құлдарыма бұйрық берсем, ол сені турап, шөпшек қылар  ағаш!"  деді. Бұдан соң бала: "Артымда үйірлі жылқыларым қалды, қаны бір жолдас-жорам қалды. Қолға ұстаған сұңқарым қалды. Жүйрік аяқтарымнан, мықты қолдарымнан айырылғалы тұрмын Бектікке жетпеген аманат басымнан айрылмақпын. Жастық шәрбатынан ішпеген жанымды қия алмаймын",  деді де, еңіреп жылап, жүрегін жеген қайғысын айтты.

Дәл осы кезде, сұлтаным, Қазан-Салор мен Қара Қойшы да шауып келіп жеткен еді. Қара Қойшының қанжығасында тас ататын нар сақпаны бар еді. Оның бүйені тау бұқаның терісінен, әдібі үш ешкінің, қайсыбірі серкенің терісінен істелген еді. Сақпаннан атылған тастың салмағы он екі батпан болушы еді. Аспанға атқан тасы жерге тез арада түспеуші еді. Түскен жерін ошақтай етіп ойып, шаңдатып, көкке қайта көтерілетін. Тас түскен жерге үш жылға дейін шөп шықпаушы еді. Сол жерді қой, арық қозылар жайлап қалып семірсе, оларға қасқыр да тимеуші еді. Қара Қойшы тастарын ата бастады. Сұлтаным, бұдан гәуірлердің зәресі ұшып, талтүсте көздері түк көрмеді. Сонда Қазан: "Қара Қойшы, сен тұра тұр, мен Шөклиге барып, кәрі анамды сұрап алайын, ол ат тұяғы астында қалмасын",  деді. Ат аяғы сүрінеді, жырау тілі сүрінбейді. Қазан гәуірге барып, дауыстап сөйлей бастады. Тыңдаңыз, хан нем, ол не айтқан екен: "О, Шөкли патша, сен менің алтын үйлерімді алып кеттің. Ол басыңа көлеңке болсын. Сен менің алтын қазынамды алып кеттің, оны да жарата бер. Сен менің әйелім  Бөрлі сұлуды, оның қырық нөкерін алып кеттің, о да сенің тұтқының болсын. Сен менің балам  Оразды қырық жігітімен алып кеттің, ол да сенін тұтқының болсын. Сен менің үйір-үйір жылқымды алдың. Мініп-түсе бер. Сен менің келе-келе нарларымды алдың. Оған жүгіңді арта бер. Соның бәрінен бұрын маған бататыны, сен менің кәрі анамды алып кеттің. Тіл алсаң сол анамды қайтар, гәуір, мен күрессіз, соғыссыз еліме қайтайын, осыны ұғын",  деді. Гәуір бұған көнбейді: "О, бейбақ Қазан, тыңдап ал Біз сенің алтын шатырыңды алсақ, ол біздікі. Сұңғақ бойлы Бөрлі сұлуды, оның сұлу қырық қызымен алған болсақ, о да біздікі. Қасындағы қырық жігітімен балаң Оразды алған болсақ, о да біздікі. Жүйрік жылқыларыңды, қызыл бұйра нарларыңды алсақ, о да біздікі. Бізде кәрі анаң кетсе, о да біздікі. Біз оны саған бере алмаймыз. Кәрі анаңды біз Жайханның баласына береміз, содан ұл туса оны біз сенің аманатың етеміз". Бұл сөздерге Қара Қойшы қатты шамданып, еріні кезеріп, сөйлей бастады: "О, ақылсыз, дінсіз гәуір, ісі өнбейтін гәуір, төбесі аспанға жеткен қарлы таулар қартайса, оған шоп шықпайды. Өзендер қанға толса, арнасынан су ақпас. Бие қартайса құлын бермейді, қызыл бұйра нар қартайса, бота бермейді. О, ессіз гәуір, түсін, Қазанның анасы қартайған, ол бала тумайды. Шөкли патша, онан да қара көз қызың болса соны Қазанға бер, одан бала туады, соны сен бауырыңа басып аманат етерсің",  деді.

Осы кезде оғыз елінің бектері де келіп жеткен еді. Көрелік, хан ием, кімдер келген екен. Жау десе жаны тынбаған, ешкімнен қорқып қыңбаған, Қазан бектің інісі Қара Көне келіп жетті. Оның бесігін анасы тау аңғарына қойып, қара өгіздің терісімен жауып өсірген еді. Қаһары келсе, қара тасты илеген балшықтай етуші еді. Ұзын мұртын желкесіне жеті жерден байлап қоятын. "Қылышыңды қолға алып сермей бер, Қазан аға, мен келдім",  деді ол. Одан соң кім келген екен, оны да көрелік. Қиян Сейілханның баласы ер жүрек Дондаз келді. Ол Дербент сайындағы темір қақпаны теуіп бұзған еді. Алпыс тұтам ала сап найзасының басына ілінген адамды аспанға көтеріп, құлындай шыңғыртқан батыр еді. "Қылышыңды қолға алып сермей бер, Қазан әке, мен келдім",  деді ол. Хан ием, тағы кім келген екен, байқап көрелік. Амид пен Мардин7 қамалын бұзған Қара Көненің баласы, Қара Бодақ келді. Бұл темір сауыт киген қыпшақ патшасының аузынан қара қанын ағызған батыр. Өзі Қазанның қызын алған күйеуі еді. Ақсақалдар оның ерлігіне таң қалып, мақтайтын. Үстіне қызыл шапан киіп, оны темір шәңгектермен қаптап қоятын, ерінің басына теңіз көлбақасының сүйегінен моншақ тағып қоюшы еді. "Қылышыңды қолға алып сермей бер, Қазан ата, мен келдім",  деді ол. Тағы кімдер келген екен, хан ием, атап көрелік. Баяндүр ханның жауын рұқсатсыз кетіп жеңген Ғафлет оғыз баласы Шамсаддин-Шер де шауып келген еді. Ол сол жолы жаудың алпыс мың адамын бір өзі жеңген. Соның бәрін атының жалына жауған қар ерігенше қырып үлгірген еді. "Қылышыңды қолға алып соғыс баста, Қазан әке, мен келдім",  деді ол. Хан ием, бұдан басқа кімдер келген екен, соны көрелік. Байбурд қаласын шауып, Пара-Сара қамалын алған, қызыл ала шатыр тігіп үйленгелі жатқан, жеті қыздың үміті Бәмсі-Байрақ өзінің Байшұбар атына мініп, бұл жетті. Ол батырлықтан бүкіл оғыз елінде теңдесі жоқ адам еді. "Қылышыңды қынабыңнан ал да. соғыс баста, Қазан әке, мен келдім",  деді ол. Одан басқа кімдер келген екен, хан ием, санап өтелік. Қазылық оғыз баласы Иекенк келді. Жау десе, ол қара құсқа тиген бүркітше8 ұмтылатын. Белінде темір белбеуі, құлағында алтын сырғасы болушы еді. Ол соғысқанда бөтен бектер аттарынан баудай түсіп, құлайтын. "Қылышыңды қолға алып соғыс баста, Қазан ата, мен келдім",  деді ол. Бұдан соң кім келген екен, хан ием, көріңіз. Қазан бектің тағасы9 Аруз оғыз келді. Аузы жылқы аузындай кең, аяқ-қолы ұзын, бәдені балықтың уылдырығындай бұдыр-бұдыр еді. Алпыс ешкінің терісінен істелген тоны сирағына, алты ешкінің терісінен тігілген бөркі құлағына жетпеуші еді. "О, менің бегім Қазан, қылышыңды қолға алып соғысыңды бастай бер, мен келдім",  деді ол. Тағы кім келген екен, оны да көрелік. Бегдүр руынан мұртын қызыл қанға бояп жүретін Әмен келді. Ол өз елінен кетіп пайғамбардың дидарын көрген адам еді10. Оғыз еліне келген соң дін жолын тұтынып, молдалық істеген. Ашуы келгенде, мұртынан қан ағып тұратын. "Қылышыңды қолға алып соғысты қыздыр, Қазан ата, мен келдім",  деді ол. Келгендер аз емес. Илік оғыз баласы Алып Ерен келді. Ол гәуірлерді соңына итше ертіп жүруші еді. Айғыр көз өзенінен атымен жүзіп өтіп, гәуірлер елінде болған. Елу жеті қамалдың кілтін алған. Ақ патшаның Чешме атты қызына үйленген еді. Соно-Сандал деген патшаны жеңіп, аузынан қанын ағызған, өзі қабаттап қырық шекпен киюші еді, отыз жеті қамалдың бектерін жеңіп, сұлу қыздарын олжалаған. Соның бәрін құшып, бет-еріндерінен сүйген. "Қылышыңды қолға алып сермей бер, Қазан әке, мен келдім",  деді ол. Майданға келіп жеткен оғыз бектерін санай берсек, оның ұшығынан шыға алмас едік. Соның бәрі бас қосты.

Бұлар мөлдір суға барып дәрет алып, ақ жүздерін жерге тигізіп екі бас намаз оқыды, Мұхаммедке көп сиынды. Содан соң аттарына қамшы басып, гәуірлерге тиісті. Даңғыралар қағылып, алтын тілді кернейлер ұлып кетті. Бұл күнгі соғыста жанын сандыққа салған бірде-бір жігіт болмады, қанды соғыс өте ауыр болды. Қорқақтар жер тесігіне кіріп кете жаздады. Домаланған бастан аяқ алып жүрерлік жер қалмады. Адам басы допша ойнады. Шапқан аттар тұяғынан айырылды. Батырлар жауды ала сапты найзамен түйреп, қайыспас қара болат жұмсады. Найзалар сынып кетілді, үш қырлап соққан жебелер жаңбыр болып жауып, темір тістерінен айырылды. Сыртқы оғыздардың жігіттерін бастаған Дондаз оң қанаттан тиді. Сол қанаттан Қара Кене мен ер жүрек батыр Бодақ жігіттері тиді. Ішкі оғыздардың бектерін бастаған Қазан орталықтан тиді, ол Шөкли патшамен айқасып, оны құлындай шыңғыртып аттан құлатты. Ес жиғызбастан, қара басын қақ айырып, шауып тастады. Мойнынан аққан қызыл қан судай шашылды. Майданның оң қанатында соғысып жүрген Қиян Сейілхан ұлы ер Дондаз Қара Тоқан патшамен кездесіп, оң бүйіріне қылыш ұрып, аттан құлатты. Сол жақта соғысып жүрген Қара Көне ұлы Бодақ Бұқашық" патшаның басына ауыр шоқпар ұрды. Ол есінен танып, атының жалын құшты да, жерге құлап түсті. Қазан бектің інісі гәуірлердің ағашқа байлап алған туын қылышпен шауып, жерге түсірді. Қыр мен сайда қырылған гәуірлердің өліктері жер тезек болып жатты. Оған қарға-құзғындар үймеледі. Он екі мың гәуір қырғын тапты. Дін үшін оғыздардың бес жүз жігіті шейіт болды. Қазан тек қашқанды қумады, басын игендерге тимеді. Барлық оғыз елінің бектері олжаға кенеліп, оны бөліп алды. Қазан бектің олжасы  бір ғана өз ордасы, ұлы, бала-шағасы, жауға кеткен қазынасы болды. Соны алып еліне қайтты. Алтын тағына қайта мініп, өзінің ақ шатырларын тікті. Қара Қойшыны жылқы басына қойды. Той жеті күн, жеті түнге созылды. Ұлы Ораздың аман қалғаны үшін ол қырық құл, қырық күңге азаттық берді. Жас-кәрі демей соғыста ерлік көрсеткендерге мол сыйлық, шапан-шапқыт, мата, тарту-таралғы берді.

Сол тойда Қорқыт Атам да болып жыр толғап, күй шерткен деседі. Бұл жыр сол кісіден қалыпты. Ол талай-талай жыр туғызған. "О, жалған, мен жырлаған, бүкіл дүние біздікі деп күркіреген сол бектерім, ерлерім қайда кеттің? Оларды ажал ұрлап, жер жұтты. Жалған дүние кімге опа қылған? Жер бетіндегі өмір мәңгі емес. Адам келеді, кетеді, оның түбі қайыр емес",  депті. О, хан, ием, сізге де мен жақсы тілек айтқым келеді. Сенің мына қарлы заңғар тауларың күйремесін. Басыңа көлеңке болған биік дарағыңа балта тимесін. Мәңгі гүрілдеп аққан сұлу өзендерің шөлге айналмасын. Құдай сені ниеті қара адамдарға душар қыла көрмесін. Астыңа мінген ақбоз атың шабысынан танбасын. Қолыңа ұстаған қара болатың қаншама сермесең де, жүзі мұқалмасын. Жауға тірейтін өткір найзаңның ұшы қайрылмасын. Ақсақалды әкеңнің барған жері жұмақ болсын. Шашы қудай анаңның жүрген жері кең алқалы тау болсын. Оларды Алла мақшардың күніне дейін таза діннен айырмасын. Ол дүниеде құдайдың дидарын көретін болсын. Соған аумин айтамын. Иманды нұрлы жүзіңді көріп, бес түрлі сөзбен дұға оқыдым. Дұғам қабыл болсын! Құдайдың өзі берген бағың өшпесін, үмітің өлмесін. Соған берік бол Дін иесі Мұхаммед пайғамбардың құрметі үшін құдай күнәларыңды кешірсін, хан нем!

БАЙБӨРІ12 БАЛАСЫ БӘМСІ-БАЙРАҚ ТУРАЛЫ ЖЫР

Хан ием! Қам-Ғанұлы Баяндүр бір күні төсегінен тұрып, қара жерге өзінің ақ шатырын тіккізді. "Төбесі көкке жеткен ала шатырлар тігілсін, оған мың жерден кілемдер төселсін",  деп бұйрық берді. Ішкі және тысқы оғыздардың барлық бектері Баяндүр хан тойына жиналды. Баяндүр хан тойына Байбөрі бек те келді. Баяндүр ханның қарсы алдында найзасына сүйеніп, Қара Көне баласы Қара Бодақ, оң жағында Қазанның баласы Орал, солында Қазылық Оғыз бектің баласы Иекенк тұрған еді. Мұны көргенде Байбөрі бектің көкірегі қарс айрылды. Өкіріп жылап, қолына орамалын алып, көздерін сүртті. Сонда бүкіл оғыз елінің тірегі, Баяндүр ханның күйеуі Қазан-Салор тізерлеп отырып, Байбөрі бекке үңіле қарады да: "О, Байбөрі бек, мұнша неге қайғырасың?"  деп сұрады. "Хан Қазан, қалай жылап, қайғырмаспын? Басына менің тәжімді киер ұл жоқ. Өкшемді басар іні жоқ. Мен құдайдың қарғысына ұшыраған жан болдым. О, бектерім, мен өзімнің тәжім мен тағымның қамын жеп қайғырып отырмын. Күнім жетсе, бір күні өлемін. Өле қалсам, орныма, үйіме кім ие болмақ?"  деді Байбөрі. "Бар тілегің сол ма?"  деді Қазан. Байбөрі оған: "Иә, бар тілегім сол, менің де ұлым болып, ол Баяндүр ханның алдында қызмет істеп тұрса, соны көріп мен де қуанышты болар едім, қайғым кетіп, мақтанар едім",  деді. Бұл сөзді есіткенде барлық оғыз елінің бектері қолдарын жайып, жүздерін көкке жая жалбарынып, "Тәңірі саған ұл берсін",  десті. Ол заманда бектердің алғысы да, қарғысы да қате кетпей, дұғасы қабыл болушы еді. Сол кезде перзентсіз Байбіжан орнынан тұрып: "Бектер, маған да бір тілек бата беріңдер, тәңірі маған да бір қыз берсе екен",  деді. Барлық оғыз елі қол жайып, оған да дұға оқыды. Тәңірі жарылқаса, сен де қызды боларсың",  десті. "О, бектер, егер көк тәңірі маған қыз беретін болса, оны мен Байбөрінің баласына бесікте жатқанда қоссам деймін, осыған сіздер куәлік етіңіздер",  деді.

...Сол тойға менің атам Қорқыт келіп, балаға ат қойды. Тойда отырып ол: "Сөз тыңда, Байбөрі бек! Тәңірі саған ұл берді, өмірі ұзақ болсын. Ол оғыздардың тірегі, ту ұстайтын батыры болсын. Басынан қар кетпейтін биік тауларға шығамын десе, ұлың соның ең биік құзына шығатын болсын. Ағысы қатты қан сасыған өзендерден өтемін десе, тәңірі оның жүзіп өтуіне жар болсын. Ұлың қара ормандай жау ортасына кірер болса, тәңірі оның ісіне сәт берсін. Ұлыңның атын "Бамш" деп атап жүр едің, ендігі аты Бәмсі-Байрақ болсын, мінген аты Байшұбар деп аталсын. Менің қойған атым  сол, тәңірі оның жұрымын берсін",  деді. Оғыз елінің бектері бұл билікке қол көтеріп, жақсы тілек білдірді. "Ұлыңның аты өзіне сай болды, бақытты болсын" деп бата берді.

Бір күні бектер бас қосып, аңға шықты. Байрақ өзінің атын алдырып мінді. Бұлардың алдында бір топ киік кездесіп, қаша жөнелді. Бәмсі-Байрақ бір киіктің соңына түсіп, қуа жөнелді. Көп уақыт қуып жүріп, ақыры атып алды. Бір жерлерге келгенде, ол бір қызық жайға кез болды. Ол нендей қызық екен, соған келелік, сұлтаным. Қарап тұрса, әдемі гүлдері кеп нулы далаға бір қызыл шатыр тігіліпті. Бұған ол таң болды. "Айдалаға тігілген бұл шатыр кімдікі екен?"  деп ойланды. Не де болса бұл шатырдың бір сұлу қызға тігілген үй екенін білді. Жігіт шатырға кіріп көрейін, тиісті сыбағам болса алайын",  деді. Алған киігін бауыздап, шатырға келді де, айналаға көз салды. Бұл Байраққа бесікте атастырылған Бәну-Шешектің шатыры екен. Бәну-Шешек шатыр ішінен сығалап қарап: "Байқаңдар, қыздар, көргенсізден туған бір көргенсіз бізді басынып жүрмесін. Алдынан шығып, мән-жайын біліңдер, тілдесіңдер, сауғасы болса, алыңдар",  деді. Қысыр Нике дейтін әйел оның алдынан шығып сауға сұрады: "О, бек жігіт, атып алған киігіңнен бізге сауға бер",  деді. Байрақ оған: "О, бикеш, мен аңшы емес, бек баласы боламын. Керек болса киікті бүтіндей ал, тек көңіліңе келмесін, бұл кімнің шатыры?"  деп сұрады. Сонда Қысыр Нике: "О, бек жігіт, бұл Байбіжан бектің қызы Бәну-Шешектің шатыры",  деді. О, сұлтаным, бұл сөзді естігенде Байрақтың жүрегі тулап берсе де, әдеп сақтап, кейін қарай жүрді. Қыздар киікті көтеріп алып, хан қызы Бәну-Шешек сұлудың алдына қойды. Ол киікке қарап тұрып, оның теке екенін көрді және оны хан тартуы деп білді. Бәну-Шешек: "Жігіттің түр-түсін көрдіңдер ме?"  деп сұрады. Қыздар оған: "Өтірік айтпалық, ханша, жігіттің бетінде пердесі бар екен, анық тани алмадық. Бірақ әдепті жігіт екені байқалды, өзі бектен туған бек баласы болуға тиіс",  десті. Қыздар сөзін естіген соң Бәну-Шешек: "Бикештерім-ау, сендер неге ғапыл болдыңдар, жұрт мені бесікте жатқанда Байраққа қосқан екен, өзі бетіне перде тұтып жүреді деп еді, сол болып жүрмесін? Шақырып келіңдер мұнда, өзім тілдесіп көрейін",  деді. Қыздар Байрақты шақырып, шатырға кіргізді. Бәну-Шешек бетіне перде жамылып тұрып, одан: "Қай тұқымнан шыққан жігіт едің?"  деп сұрады. "Ішкі оғыздар елінен шыққан жігітпін",  деді Байрақ. "Ішкі оғыздардан шықсаң, аты-жөнің кім, кімнің баласы едің?"  деді қыз. Атым Бәмсі-Байрақ, Байбөрі бектің баласы боламын",  деді жігіт. "Мұнда қандай жұмыспен келдің?"  деді қыз. Байрақ: "Байбіжанның қызы бар деген соң, соны көруге келіп едім",  деді. Сонда қыз: "Ол саған жүзін көрсете қоймас, мен Бәну-Шешектің қызметкер қызымын, екеуіміз аңға шығып жарысып көрелік, озсаң бәйге сенікі болсын. Содан соң екеуміз садақпен жамбы атысып көрелік, оғыңды тигізіп менен ассаң, бәйге сенікі. Одан кейін күреселік, мені жықсаң, бәйге сенікі болсын",  деді. Байрақ: "Жарайды, атыңа міне ғой",  деді. Екеуі далаға барып, ат жарыстырып еді, Байрақтың аты озып шықты. Оқ жарысына түскенде қыздың жіберген оғын атып түсірді. Сонда қыз: "Менің атымнан ешкімнің аты озған жоқ еді, оғымды да атып түсіргендер болған емес, енді күресіп көрелік",  деді. Байрақ атынан түсіп, екеуі белдесіп күрес бастады. Күрес екі батырдың жекпе-жегінен кем болмады. Біресе Байрақ, біресе қыз бірін-бірі тулап көтеріп, жықпақ болды. Байрақ әлсіреп: "Егер бұл қыздан жығылсам, оғыз еліндегі барлық жұрт мені мазақтап күлер",  деп ойлады да, қыз белбеуін бұрай ұстап, аш белінен қапсыра құшақтап алып, төсін тиістіріп жоғары көтеріп, шалқасынан салып, жықты. Сонда қыз: "О, жігіт, Байбіжанның қызы Бәну-Шешек мен боламын",  деп, шынын айтты. Байрақ оның бетінен үш рет сүйіп, бір рет тістеп алды. "О, хан қызы, біздің қосылатын тойымыз сәтті болсын",  деді. Сөйтті де саусағындағы алтын жүзігін алып, қыздың қолына кигізді. "Бұл біздің сертіміз болсын",  деді Байрақ. Қыз оған: "О, бектің ұлы, уәде солай болса, бағымызды болашақтан күтерміз",  деді. Байрақ: "О, ханша, болашақты кім болжаған, дегенмен оны мен күтейін",  деді.

...Оғыздар заманында жігіт үйленер болса, әуелі садақтан оқ атып, сол оқ түскен жерге қалыңдық шатыры тігілуші еді. Байрақ та сондай оқ атты. Сол оқтың барып түскен жеріне оңаша отау тігілді. Қалыңдықтан оның пәктігін, тән тазалығын білдіретін бір қызыл шекпен келген еді, оны Байрақ өзі киіп алды. Бұған жолдас-жоралары реніш білдірді. Байрақ оларға: "Несіне ренжисіңдер?"  деп еді, серіктері: "Ренжімей қайтеміз, сен қызыл шекпен кисең, біз ақ шекпен киіп жүрміз",  десті. Байрақ: "Оның өкпелейтін түгі де жоқ, қызыл шекпенді бүгін мен кисем, ертең орынбасарым киеді, қырық күнге дейін бір шекпенді кезек-кезек киіп, содан соң бір деруішке жабармыз",  деді. Байрақ қырық жігітімен ішіп-жеп, тойлады. Қарғыс тиген гәуірлердің жансызы бұлардың оңаша жерде той тойлап жатқанын біліп, Байбурд қамалының бегіне жеткізді: "Ұйқыңды қой, сұлтаным. Байбіжан саған беремін деген қызын Байраққа берді, олар бүгін түнде неке шатырына кірмек, соны асығыс түрде басып алалық",  деді. Бек өзінің 700 әскерін ертіп, шатырды басып алды. Байрақ қаннен-қаперсіз өзінің шатырында ішіп-жеп, думан құрып жатыр еді. Гәуірлер оларды түнгі ұйқыда басты. Байрақтың орынбасары қолына қылышын алып, соғысып: "Байрақ үшін жауға басымды беремін",  деді. Оны жаулар қылышпен шауып өлтірді. Терең су батырады, жау аяу білмес. Ат шапқанын біледі, ер атқанын біледі. Жаяу адам жау алмайды. Байрақты гәуірлер өзінің 30 жолдасымен тұтқындап кетті. Түн өтіп, күн шықты. Байрақтың әкесі мен шешесі далаға шықса, ауыл шетіне тіккен қызыл шатыр орнында жоқ екен. Бейшаралар аһ ұрып, ақыл-есінен айырылды. Шатырдың жұртында қарға-құзғын қаптап ұшып жүр екен. Бірі қонса, бірі ұшады. Қылыш тиген шатыр тоз-тоз болған екен. Орынбасар өліп жатыр. Байрақтың әкесі өзінің үлкен бөркін13 жерге атып ұрып: "О, ұлым, ұлым!"  деп жылап-еңірей бастады. Байрақтың ақ шашты кәрі анасы да зарланып жылап, көздерінен ащы жас ақты, өткір тырнақтарымен бетін тырнады, маңдайын төбелеп, қарғаның қанатындай қап-қара шаштарын жұлды. Беті қып-қызыл қан болған еді. Иықтары жалтырап, өксіп Байбөрінің алтын шатырына келді. Оның бойжеткен қыздары да ойнап-күлмейді, ақ саусақтарына қына жақпады. Байрақтың жеті қарындасы ақ киімін тастап, қара киді. "О, бегім менің, алтын ағам! Өзінің дегеніне жетпей кеткен жалғыз ағам",  деп жылады олар. Бұл хабар Байрақтың қалыңдығына барып жетті. Бәну-Шешек өзінің ақ көйлегін тастап, қара көйлек киді, күздің піскен алмасындай қып-қызыл беттерін жұлды. "О, менің қызыл ернімнен сүйген жарым! О, менің ақ жүзімнің сәні, басымның бағы! О, менің патшам, ер туған жігітім! Сұңқар болып туған сүйген жар! О, хан сүйекті жігітім, жүзіңе қарап тоймай қалған жігітім. О, жан жарым, ерім, мені жалғыз тастап қайда кеттің? Көзімді ашқалы өзіңнен басқаны көрмедім, жүрегімнің жалғыз сүйгені сен едің. Тар төсекте басымыз қосылмаған жан-жарым, мақсатына жете алмай кеткен жан-жарым! Қазан бектің орнын басады деген жан-жарым! О, бүкіл оғыз елінің бәйтерегі болған жан-жарым!"  деп жылады Бәну-Шешек. Бұл хабарды естіген Қиян Селжұқ баласы Дондаз да өзінің ақ киімін тастап, қара киім киді. Байрақтың барлық білектес батырлары ақ киімдерін тастап, қара киінді. Барлық оғыз елінің батырлары қайғырып, не істерін білмеді, үміті үзілді.





Осымен он алты жыл өтіп, жұрт Байрақтың өлі-тірі екенін біле алмады. Бір күні қалыңдықтын ағасы Қаршар Баяндүр ханға келіп тізе бүкті де: "Өмірің ұзақ болып, бағың арта берсін, хан! Егер Байрақ тірі болса, он алты жылда бір дерегі болар еді. Соның өлі-тірісін біліп келетін жігіт табылса, мен оған зерлі шапан жауып, алтын-күміс берер едім. Кімде-кім оның өлгенін хабарласа, соған мен қарындасымды берер едім",  деді. Бұл сөзді есіткен Жалғаншы14 баласы қара ниет Жарташық суайт: "О, сұлтаным, Байрақтың өлі-тірісін мен барып біліп қайтайын",  деп сұранды. Жарташыққа бір кезде Байрақ өзінің бір көйлегін тарту етіп берген еді. Көйлекті ол кимей, сақтап жүреді екен. Сол көйлекті қандап, Баяндүр ханның алдына қойды. "Бұл кімнің көйлегі?"  деп сұраған Баяндүрға: "Байрақты қара сайдың басында өлтірген екен, соның айғағы осы, сұлтаным", -деді Жарташық. Қанды көйлекті көрген оғыз бектері ой бауырымдап, көрісіп, жылай бастады. Баяндүр хан тұрып: "Несіне жылайсыңдар? Бұл көйлектің кімдікі екенін біз білмейміз ғой. Көйлекті әуелі оның қалыңдығына апарып көрсетіңдер, көйлекті ол таныса керек. Өз қолынан тіккен көйлек болса, ол бірдеңе айтар",  деді. Көйлекті Бәну-Шешекке апарып еді, ол көйлекті таныды: "Иә, бұл көйлек Байрақтікі",  деді ол. Көйлекті көргенде, Бәну-Шешек есінен танып, өзінің жағасын жыртты, өткір тырнақтарымен күзгі алмадай жайнаған беттерін тырнап, шашын жұлды: "О, көз ашқаннан көргенім, жүрегімнің сүйгені, басыма қонған бағым Байрақ! О, ақ дидарымның сәулеті, қызыл ерінімнің иесі болған, Байрақ!"  деп жылады Бәну-Шешек. Бұл хабар Байрақтың әкесі мен анасына да жеткен еді. Оның ала ордасын қайғы бұлты басты. Жұрттың бәрі ақ киімдерін тастап, қара киді. Оғыз елінің бектері Байрақтан үміт үзгендей болды.

Байрақтың әкесі Байбөрі баяғы көпестерді қайта шақырып, ақылдасты: "Сіздерді мен жау еліне жұмсаймын, Сол елді түгел аралап, Байрақтың өлі-тірісін біліп келесіңдер",  деді. Көпестер жабдығын қамдап жолға түсіп, күн-түн бірдей жүрді. Ақырында олар Пара-Сара қамалына, Байбурд қаласына келіп жетті. Сол күні гәуірлердің ұлы тойы болып жатыр екен. Жұрттың бәрі шарап ішіп мас болып, Байрақты ортаға алып, қобыз ойнатып жатыр екен Байрақ мінбарда тұрып, шымылдық пердесі арасынан көпестердің келгенін көрді. Соларға барып, Байрақ тіл таппақ болды. Хан нем, ол не сұраған екен, соған келелік: "О, көпестер, ұзақ далаларды басып, биік таулардан асып келіпсіңдер. Менің бек әкеме, ханым шешеме сыйлық алып баруға келіпсіңдер, көпестер! Мінгендерің ұзын сирақ жүйрік жылқылар екен, көпестер! Менің сөзіме құлақ салыңдар, көпестер! Сендерден сұрайтыным елімнің арыстаны, Ұлаштың ұлы Қазан-Салор аман ба, көпестер? Одан соңғы сұрарым: "Қиян Селжүк баласы ер Дондаз аман ба, көпестер? Сақалы қудай болған әкем, шашына түгел ақ кірген анам аман ба, көпестер? Дүниеде сүйгенім, екі көзімнің бірі Байбіжан қызы Бәну-Шешек от басында бар ма, көпестер? Өлген жоқ па ол, көпестер? Білгендеріңді айтыңдар, менің қара басым жолдарыңа құрбан болсын, көпестер",  деді оларға Байрақ. Көпестер жауап беріп: "Өзің аман-есен барсың ба, Бәмсі-жан? Сен Қиян Селжүктің баласы ер Дондаз аман ба деп сұрадың, ол аман, Бәмсім. Қара Көненің баласы Бодақты сұрасаң, о да аман, Бәмсім. Солардың бәрі де сен үшін қайғырып, ақ орнына қара киген, Бәмсім. Ақ сақалды әкеңді, ақ шашты анаңды сұрар болсаң, олар да аман, Бәмсім. Олар да ақ киімдерін тастап, қара киген, Бәмсім. Мен сенің жеті қарындасыңды көрдім. Олар жеті жолдың торабына барып, сені зарланып күтуде, Бәмсім. Мен олардың алмадай ақ бетін жыртып, жылағанын көрдім, Бәмсім. Олар "келмеске кеттің бе, алтын ағам", деп жылайды, Бәмсім. Жарық дүниеге келгенде сүйіп алған жарың Байбіжан қызы Бәну-Шешек ерге шығу үшін мөлдек тойын істеп, енді үлкен тойына әзірленіп жатыр. Ол Жалғаншы баласы Жарташыққа тимекші болып жатыр, Бәмсім. О, хан Байрақ! Байбурд қаласын, Пара-Сара қамалын тастап, еліңе тез жетіп, Қызыл шатырыңа қайта кірмесең, Байбіжан қызы Бәну-Шешек саған жоқ, соны біл",  деді көпестер. Байрақ орнынан жылап тұрып, қырық жігітіне барды да, басындағы бөркін жерге атып ұрып, оларға мұңын шақты: "Елімде не болып жатқанын білдіңдер ме, қырық жігіт? Жалғаншының баласы Жарташық суайт елге мені өлді деп хабарлапты. Әкемнің алтынмен тысталған шатырларына қайғы кіріпті. Оның бойжеткен қыздары қара жамылыпты. Дүниеде көрген сүйгенім Бәну-Шешек Жалғаншы баласы Жарташыққа тигелі жатыр екен",  деді. Мұны есіткенде, оның қырық жігіті де бас киімдерін жерге алып ұрып, жер сабап, өксіп-өксіп жылай береді.

Гәуір бегінің бойжеткен бір қызы бар еді. Ол әр күні Байраққа келіп тұрушы еді. Сол күні ол Байрақты көруге тағы да келді. Келсе, Байрақ қайғырып отыр екен. "Неге қайғырып отырсың, хан жігіт? Әр кезде келгенімде, сен көңілді болушы едің. Қобыз тартып, күліп отырушы едің. Бүгін саған не болған?"  деп сұрады. Байрақ оған: "Қайғырмасқа шарам қайсы? Сенің әкеңе тұтқын болғаныма он алты жыл болыпты. Елімде қалған әкем, шешем, құлдарым, қарындастарым мені сағыныпты. Оның үстіне алған бір қара көз қалыңдығым бар еді. Жалғаншы баласы Жарташық деген суайт мені өлді деп хабарлап, соны алғалы жатыр екен",  деді. Гәуір қызы Байраққа ғашық еді, мына сөзді есіткен соң оған жаны ашып: "Мен сені арқанмен қорған сыртына шығарып жіберсем, әке-шешеңе, еліңе аман-есен барып жетсең, қайтып келіп мені әйелдікке алар ма едің",  деді. Егер оғыз еліне аман-есен жетіп, сені алмай кетсем, өз қылышым басымды кесіп, өз жебем жүрегіме қадалсын, сүйегім парша-парша болып, жер астына көмілсін, денем топырақ болып, молам бұзылсын",  деді Байрақ. Мұны есіткен соң гәуір қызы арқан әкеліп, Байрақты дуалдың сыртына түсіріп жіберді. Байрақ жерге түскен соң, тәңірге тәубе қылып, жолға түсті. Жолай ол гәуірдің үйірлі жылқысына кез болды. "Осы жылқыдан бір ат тауып мінейін",  деген ойға келді. Жылқы шетіне келсе, баяғы өз аты  су айғыр оттап тұр екен. Ол да Байрақты тани кетті. Екі артқы аяғынан тік тұрып, кісінеп жіберді. Байрақ атының қасына келіп, оны мақтай бастады. Байқап көрелік, хан ием, ол атын қалай мақтаған екен: "Маңдайың ат бәйгесіне майдан болғандай, екі көзің қара түнде жанған шырақтай. Жалың жібектей есілген. Екі құлағың қатарласып ұшқан егіз құсқа, егіз балаға ұқсас. Арқаңа мінген ат емес, жан серігім едің. Сен маған бірге туған інімнен де жақынсың. Менің басыма іс түсіп тұр. Сені ең жақын досым деп санаймын. Сен маған достан да артықсың",  деді атына Байрақ. Ат басын жоғары көтеріп, бір құлағын тігіп, бір құлағын бүгіп, Байраққа жақын келді. Байрақ атының мойнынан құшып, екі көзінен кезек-кезек сүйіп, үстіне секіріп мініп алды. Қамалдың қақпасына келіп, 39 жолдасын гәуірлерге тапсырды. Тыңдаңыз, хан ием, не айтқан екен ол: "О, дінсіз гәуір, сөзіме құлақ салыңдар. Сендер менің бетіме шапалақ ұрғанда, оған көндім, ішер асыма қара шошқаның етін бергенде де көндім. Құдай оң сапарымды берсе, еліме қайтқалы тұрмын. Тыңда гәуір, 39 жолдасымды сендерге аманат қылып тастап барамын, соның бірі кем болса, әрбіреуі үшін он адамыңды өлтіремін. Оны кем болса жүз адамыңды өлтіремін. Мұны біліп қойыңдар, гәуірлер. 39 жолдасым сендерге аманат",  деді Байрақ. Соны айтты да, ол Байшұбардың басын жолға салды. Гәуірлерден қырық қуғыншы шығып, Байшұбарға жете алмай, кері қайтты.

Байрақ оғыз еліне келіп жетті. Ел аралап жүрсе, бір ұзан қобызбен жыр айтып жүр екен. Байрақ оған: "Қайда барасың, өлеңшім?"  деді. "Оны сұрап қайтесің, бек-жігіт? Үйлену тойына барамын",  деді қобызшы. "Ол кімнің үйлену тойы?  деді Байрақ. "Жалғаншының баласы Жарташықтың тойы",  деді ол. Байрақ: "Ол кімнің қызын алады екен?"  деп сұрады одан. "Байрақтың әйеліне үйленбек",  деді қобызшы. Сонда Байрақ: "О, жырауым, осы қобызыңды маған берсең қайтеді, астыма мінген атымды берейін, бірақ оны жақсылап бақ, келген соң ақыңды төлеп, атымды алармын"  деді. Жырау тұрып: "Менің дауысым әзір кеміген жоқ, тамақтан шыққан күйлерім сәнді. Атыңды берер болсаң, оны үйіме апарып бағайын",  деді. Жырау қобызын Байраққа берді. Байрақ қобызды алған соң, жаяулап әкесінің ордасына қарай жүрді. Ауылға жақындап келгенде, жол өтетін қырдың басында бірнеше қойшы жылап-сықтап, жол жағасына тас үйіп жүр екен. Байрақ оларға келіп: "Уа, жақсы қойшылар, жұрт тас көрсе, оны алысқа лақтырып тастайды, сендер не үшін бұл тасты жол бойына үйіп жүрсіңдер?"  деп сұрады. Қойшылар: "Сен өз ісіңді біл, біздің ісімізде нең бар?"  деді оған. "Тасты қайтпексіңдер?"  деген сұраққа қойшылар: "Біздің бегіміздің бір ұлы бар еді, соның жау қолына түскеніне он алты жол болды, өлі-тірісі белгісіз. Жалғаншы баласы Жарташық деген адам соның өлген хабарын әкелді, соған Байрақтың әйелін қосқалы жатыр. Жарташық осы жерден өтсе, біз оны таспен ұрмақшымыз. Бізге салсаң оның Жарташыққа тимей, өзінің теңіне тигені мақұл еді",  десті. Бұған Байрақ сүйініп қалып: "Дидарларың жарық болсын, иелеріңнің берген наны бойларыңа құт болсын",  деді.

Қойшылардан өтіп, Байрақ әкесінің ордасына келді. Шатыр алдында бір үлкен дарақ бар еді. Түбінде ағып жатқан мөлдір бұлағы болатын. Байрақ бұлаққа келсе, өзінің кіші қарындасы жылап-еңіреп, су алуға келе жатыр екен. Өзі: "О, қыршын өткен ағам Байрақ сенің үйлену тойың сәтсіз болды ғой",  деп сөйлеп келе жатыр екен. Бұл сөз Байрақтың сай-сүйегін сырқыратты. Көзінен түйір-түйір ащы жас тамды. Сағынышты бауырын көргенде, жүрегі қарс айырылып, дауыс беріп, қалай сөйлеп кеткенін де білмей қалды. Не айтқан екен ол, тыңдап көрелік, хан нем. "Неге мұнша егіліп жылайсың, қыз бала? Қыршын өткен ағам дейсің. Бұл сөзге менің жүрегім от болып жанады. Жанымда тақат қалмай тұр. Әлде ағаң жау қолында өлді ме? Тоң ерісе бу болып, жаңбыр жауады, Қарайған жүрегіңде қандай қайғы бар? Азырақ сұрағым бар саған. Қарсы алдыңда тұрған мына тау кімнің жайлауы? Сол таудың салқын суын кімдер ішіп отыр! Өңшең жүйрік жылқылардың егесі кім? Таудан өрген ақтылы қойдың етін кім жейді? Жайлауға тігілген қара, көк түсті шатырлар кімдікі? Қыз бала, осы сұрақтарға өз аузың, өз тіліңмен жауап бер маған. Қара басым сенің жолыңа құрбандық болсын",  деді Байрақ. Сонда қыз: "Несін айтайын саған. Құлағым бұл кезде қобыз үнін есітіп, жыр тыңдаудан қалған. Қобызыңды сарнатпа, бақсым. Мен бір бақытсыз өткен қызбын, бақсым. Қарсы алдыңда тұрған таудың жайлауы кімдікі деп сұрадың сен, ол бір кезде менің ағам  Байрақтың жайлауы еді. Ағам кеткелі мен ол жайлауға шыққан емеспін. Таудың салқын суы кімдікі дейсің, о да бір кезде менің ағам  Байрақтың ішкен суы еді. Ағам кеткелі ол судан біз татып көрген емеспіз. Үйір-үйір жүйрік жылқылар кімдікі деп сұрадың, о да ағам  Байрақтың жылқысы еді. Ағам кеткелі біз ол жылқыға мініп-түскен емеспіз. "Бұдан ары қыз қобызшыға өзі сұрақ қойды: "О, бақсым, биік-биік қара тауларға шыққанда, одан ары өткенде, Байрақ дейтін жігітті көрген жерің жоқ па? Суы мол өзендерден өтіп, одан ары кеткенде, Байрақ деп аталатын батырды көре алмадың ба? Үлкен де, бай қалаларды аралағанда, Байрақ дейтін жігіт саған кездеспеді ме? Көрген болсаң, маған хабарын айта кет, бақсым. Менің қара басым сенің садағаң болсын, бақсым",  деді. Қыз тағы да сөйлеп кетті: "Менің көз алдымда тұрған Қаратауым құлағалы қашан, бақсым? Ол сенің құлағыңа қалай жетпеген? Есік алдындағы бәйтерегім кесілгелі не заман? Ол сенің құлағыңа қалай тимеген? Дүниедегі тірегім, жалғыз ағамнан айырылдым. Ол сенің құлағыңа қалай жетпеген, бақсым? Мендей бақытсыз қызға дүние деген әлдеқашан адыра қалды емес пе, бақсым? Бұдан ары жүрсең, үйлену тойына кез боласың. Жолың болсын, бақсым",  деді қыз.

Бұдан соң Байрақ өзінің басқа қарындастарына барды. Олар қара көк киім киіп отыр екен. Байрақ дауыстап сөйлеп кірді. Не айтқан екен, тыңдап көрелік, хан ием: "О, қыздар, төсектеріңнен таңмен бірге тұрасыңдар. Ақ шатырды қойып, қара шатырда отыратын болыпсыңдар, қыздар. Ақ киімдеріңді тастап, қара киетін болыпсыңдар, қыздар. Үйлеріңде бауырдай болып ұйыған қалған-құтқан қатықтан не бар, қыздар? Астауда тұрған балдарыңнан не бар, қыздар? Үйлеріңде қатқан-құтқан наннан қалған не бар, қыздар? Үш күннен бері жол жүріп, ас-су ішкенім жоқ еді. Үш күнге жететіндей етіп, қарнымды тойғызсаңдар, тәңірден сендердің тілеулеріңді тілер едім",  деді бақсы. Бұл сөзді есіткен соң, қыздар сарайға барып ас-ауқат әкелісіп, Байрақтың қарнын тойғызды. Содан соң Байрақ: "Үйлеріңде ескірген шекпендерің жоқ па? Кеткен ағаларың жолына соны маған садақа етіп берсеңдер, көп-көп алғыс айтар едім. Соны киіп, үйлену тойына барсам ба деп едім. Ол тойдан маған да бір шекпен тиетін шығар, ескі шекпендеріңді өздеріңе әкеп берер едім, қыздар",  деді бақсы. Қыздар зыр жүгіріп Байрақтың ескі шекпенін тауып әкеліп, оның қолына ұстатты. Киіп көріп еді, ұзыны Байрақтың бойына, ені қос жауырынына, жеңі қолына шақ келді. Үлкен қарындасына Байрақтың көздерінің айналасы қара қынамен боялған сияқты болып көрінді. Сол көздерінен қанды жас саулап ағып тұрғандай болды. Қарындасы сөйлеп кетті. Хан ием, не айтқан екен ол, көрелік: "Көзіңнің айналасы қарайып көрінгені болмаса, мен сені өз ағам Байраққа ұқсатқан болар едім, бақсы. Ұзын шаштарың бетіңді бүркеп тұрғаны болмаса, мен сені ағам Байраққа жорыр едім, бақсы. Білектеріңнің солғын тартқанын айтпасам, мен сені өз ағам Байраққа мегзер едім, бақсы. Денеңді дөңгелетіп бұрғаныңа, арыстан сияқты талтайып тұрғаныңа, қимылыңа қарасам, сені мен өз ағам Байраққа ұқсатар едім, бақсы. Үмітімді ақтап, мені қуантқалы келдің бе, бақсы. Айтшы шыныңды",  деді үлкен қарындасы. Қыз сөйлей берді. "Біздің күніміз қараң қалған, бақсы. Оны айтып жеткізу мүмкін емес. Менің ағам кеткелі бұл үйге бірде-бір ұзан басын сұғып көрген емес еді. Бізден шекпен сұраған, басымызға жамылған қара орамалды сөз еткен адам болған жоқ еді",  деді қарындасы. Байрақ ойланып қалды. "Мынау шекпенді киген соң, қыздар мені танып қалған екен. Шекпенді киіп шықсам, оғыз елінің басқа адамдары да мені танып қалуы мүмкін екен. Ал мен әзірге өзімді білдірмей, бұл елде маған кім дос, кім жау екенін білуім керек",  деп, үстіндегі шекпенін шешіп алып, қыздардың алдына тастады. "Байрақтарыңмен бірге неге құрып кетпейсіңдер, сендер маған тозған шекпендеріңді беріп, әруағымды қорладыңдар",  деді. Далаға шығып жазы арасында жатқан бір алашаны алып, қырық тесік етті де, соны мойнына іліп, есалаң бақсы болып тойға келді.

Барса үйленетін жігіт жамбы атып жатыр екен. Жамбы атысына Қара Көне баласы Бодақ, Қазан-Салор баласы Ораз, бектердің үлкені Ғафлет баласы Иекенк, Шамсаддин-Шер, қалыңдықтың ақымақ ағасы Қаршар да қатысыпты. Қара Бодақ садақ атқанда, Байрақ ішінен: "Қолың күшті болсын",  десе, Ораз оқ атқанда: "Оғын құтты болсын",  деп тіледі. Иекенк садақ тартқанда да Байрақ сол сөзді айтты. Шамсаддин-Шер оқ атқанда: "Қолың сәтті болсын",  деді Байрақ. Жарташық садақ тартқанда, Байрақ: "Қолың қатып қалып, саусақтарың шірісін, шошқадан жаралған шошқа, үйленушілерден садаға кет",  деді дауыстап. Бұл сөзге Жалғаншы баласы Жарташық ашуланып қалды. Бақсыға бұрылып: "Нәжістен туған нәжіс, ақылы кем, ондай сөзді маған қалай айтасың? Азған ит, мерген болсаң, менің садағымды алып атып көр, тигізе алмасаң басыңды аламын",  деді Жарташық. Мына сөзді есіткен соң, Байрақ оның садағын алып, жебесін тартып қалды. Садағы ортасынан қақ бөлінді. Сынған садақты жерден алды да, Жарташықтың алдына лақтырып тастап: "Мұндай садақпен сен жапанда кездескен бозторғайды да атып ала алмайсың",  деді оған. Садағы қақ бөлініп, сынып қалғанға Жарташық әбден ыза болды да, "Байрақ садақты" әкеліңдер мұнда!"  деп айғайлады. Жұрт оны алып келді. Талай-талай соғыста өзіне жан жолдас болған садағын көргенде, Байрақ жылап алды. Садаққа қарап сөйлей бастады: "Шіркін-ай, жауға тигенде қыл адырнаңды талай рет тартқан едім, сонда сен айғырдай кісінеуші едің. Өзіңді айғыр садақ15 десе де болады. О, қайыспас емен садағым, сені мен айғырға бермес едім. Адырнаң сонша қатты еді, күшті қолмен тартқанда, өгіздей мөңіреуші едің. Сені мен өгізге берермін бе? Өзімнің 39 жолдасымды ауыр хәлде қалдырып, екі аяқты керуен болып, осында келдім",  деді Байрақ. Содан соң ол бектерге қарап: "О, бектер, сіздерді сүйгенім үшін мен садақ тартып көргім келеді",  деді. Жамбы орнына күйеудің жүзігі қойылған еді. Байрақ жай атқанда оғы жүзікті екі бөліп кетті. Бұған бектер риза болып, қолдарын ұрды, қарқылдасып күлді. Қазан бек осынша өнерді көріп, рақаттанып отыр еді. Ол адам жіберіп, Байрақты қасына шақыртып алды. Есалаң бақсы оның алдына барып басын иді, берген қолын кеудесіне қысып, оған мадақ айтты: "О, хан Қазан, сен таңертең биік тау басына ақ шатыр тігуші едің, жылқыңның бәрі жүйрік еді. Жасауылдарың ұзын жолдың бойында жау торып, әділет орнатушы еді. Керек жерінде сенің жинаған мол қазынаң май болып тамушы еді. Сені жұрт барлық оғыз жігіттерінің ұстыны, біздей кем-кетіктің қорғаны, Баяндүр ханның күйеуі, Теле құстың тұқымы, Түркістанның діңгегі, тайпалар мен рулардың арыстаны, қара тобырдың жолбарысы, қара аттың иесі, Ораз ханның әкесі деп атаушы еді. Сөзіме құлағыңды салып, қабыл ет. Төсегіңнен таңертең тұрып, сен ну орманға барып, ақ қайыңның бұтақтарын сындырып, соның таңдаулы бұтағынан садақ, жай оғын істетуші едің, үйленген тойыңа ғажап шатырлар тігуші едің. Оң жағында оң жақтың бектері, сол жағыңда сол жақтың16 бектері отырушы еді, есікте сенің жәрдемшілерің, қасыңда өзіңе жақын бектерің отырушы еді. Сол мемлекетіңнің бағы арта берсін",  деді Байрақ. Бұл сөзді есіткен соң Қазан бек: "Тыңда, есалаң бақсым, менен қандай сыйлық алғың келеді? Қол шатырымды қалайсың ба, үй шатырымды қалайсың ба? Әлде менің құлдарым мен күндерімнен тарту алғың келе ме? Әлде алтын мен күміс алғың келе ме? Қалағаныңды беремін, сұра",  деді. Сонда Байрақ: "О, сұлтаным, мені тойға ас пісіріп жатқан жер ошақ басына жібер, сол жетеді. Өзім ашпын, қарнымды тойындырсаң, сол маған берген сыйлығың болсын",  деді. Қазан тұрып: "Бұл ессіз бақсы өзінің бағынан мақрұм қалды. Бүгіннен бастап, мен оған өзімнің бектігімді беремін, қайда барамын десе, жолы ашық болсын, нені қаласа соны істесін",  деді. Байрақ ас пісіріп жатқан үйлерге барып, етке тойып алды. Содан соң асулы тұрған қазандарды теуіп, төңкере берді. Төңкерілген қазанның еттерін алып, оң-солға лақтыра берді. Оңға лақтырғанын оң жақтағылар, солға лақтырғанын сол жақтағылар қағып алып жеді. "Етті еңбегі бар ер жесін, еңбегі жоқ тоғышарлар жер қабады",  деді. Бұл хабар Қазан бекке барып жетті: "О, сұлтаным, ессіз бақсы бар қазанды төңкеріп тастады, енді қыздар отырған үйге барғысы келеді",  деді оған хабарлаушылар. "Тимеңдер, қыздар отырған үйге барамын десе, еркіне жіберіңдер",  деді Қазан. Байрақ орнынан тұрып, қыздар сауық құрып жатқан үйлерге барды. Зүрне шалып, кепшік қаққандарды үйден қуып шықты. Бірін ұрса, бірінің басын жарды. Содан соң бикештер отырған шатырға кіріп, есік жақтан орын алып отырды, Қазан бектің әйелі Бөрлі сұлу бұған ашу білдірді. Ол Байраққа қарап: "Тегі оңбаған тентек, мен отырған үйге не үшін рұқсатсыз кіресің?"  деді. Байрақ оған: "Ханым, Қазан бек менің ісіме ешкім бөгет жасамасын деп бұйрық берген",  деді. Бөрлі сұлу: "Қазан бек рұқсат берген болса, отыра берсін",  деді. Бөрлі сұлу тағы да Байраққа қарап: "Айтшы, есуас бақсы, мұнда келгендегі мақсатың не?"  деп сұрады. "Мақсатым  ерге шығатын келіншек ортаға шығып, би билеп, өлең айтса, мен соған қобыз тартып, қосылу",  деді Байрақ. Қысыр Нике дейтін әйел бар еді, соған отырған әйелдер: "Орныңнан тұрып биге шық, Қысыр Нике, жынды бақсы ненің мәнісін біледі",  десті. Қысыр Нике ортаға шығып: "Ой. ақымақ бақсы, ерге шығатын келіншек мен боламын",  деп билей бастады. Байрақ қобызын сарнатып, өлең айтты. Хан ием, ол не айтқан екен, соны тыңдалық: "Менің бедеу байталға мініп, көшке ерген күнім жоқ, сиыр күйлесе, бір бұқаны бір бұқа сүзіп қуады, ондай бұқалардың көздері жасаурап кетеді. Сен сол бұқаларыңа бар, сонда арманыңа жетесің. Бұл саған менің айтқан ақылым. Сенде менің жұмысым жоқ. Мен ерге шығатын келіншекті көруім керек, соның өзі шығып, алақанын шапаттап, би билесін. Мен оған қобыз сарынымен үн қосамын",  деді Байрақ. Қысыр Нике: "Ойбай, бейшара басым-ай, бір ақымақ есіктен кіре салып, бәрін көріп қойғандай, өзіме өсек таңды-ау",  деді. Сөйтті де орнына барып отырды. Жиында құныс17 Фатима дейтін әйел отыр еді. Әйелдер оған: "Ортаға шығып, сен биле",  десті. Өзі қалыңдықтың қызыл шекпенін киіп алып, ортаға жұлынып шығып: "Ерге шығатын келіншек мен боламын, ақымақ бақсы, сен қобызыңды ойнат, мен билеп берейін",  деді, Сонда Байрақ: "Мен буаз биеге мініп, көшке ергенім жоқ. Сенің үйдегі атың  Дереджек, мінген атың  Барақы емес пе еді? Қырық ұры қойныңда жатқан болса, құныс Фатима атанбай кім болмақсың? Масқараңды шығармай тұрып, жөніңді тап. Саған әуре қылатын қобызым жоқ. Орныңа бар да, отыр. Маған ерге шығатын келіншек шығып, қолын қағып билесе ғана қобыз тартамын",  деп екінші сертін айтты. Мына сөзді естіген құныс Фатима: "Ойбай, бетім-ай, мына сұмырай не дейді? Біздің масқарамызды шығарды ғой. Түр, бикеш, орныңнан, өзің шығып биле. Бүгін билемегенде тамұқта билермін дейсің бе? Байрақтан айырылған соң, басыңа осындай күннің туарын білмедің бе?"  деді. Бөрлі сұлу да: "Өзің шық ортаға, келіншек, басқа лажың қайсы?"  деді. Бәну-Шешек үстіне қызыл шекпен, қолдарына қолғап киді, сөйтіп ортаға шығып билей бастады. "Қобызыңды тарт, есалаң бақсы!"  деді. Байрақ қобызын сарнатып, өлеңдетіп жіберді. "Бұл елден мен кеткелі сен ақылыңнан айрылдың. Бір күні жапалақтап қар жауып, жерді тізеден басыпты. Сол кезде хан қызының құлдары мен күңдері киімдерін шешіп, көзесін ұстап суға барыпты, сол судан қанып ішпек еді олар. Бірақ қос қолының саусағын білезіктен үсітіп алыпты. Алтын, күмістеріңді, әзірлей беріңдер, ағайын, хан қызының бармақтарын кеселік. Ондай масқаралыққа ұшыраған бикешті ер алмайды",  деді Байрақ. Бұл сөзге Бәну-Шешек шамданып қалды. "Мен қалайша масқара болыппын, кем ақыл бақсы, сөзіңді дұрыстап айт. Масқара боларлық менің қандай айыбым бар екен?"  деп, ол қолғаптарын алып, күмістей аппақ саусақтарын көрсетті. Ортан қолында баяғы Байрақ кигізген жүзік бар екен. Байрақ өзінің жүзігін танып қалды да, толғанып өлең айта бастады. Не айтқан екен, хан ием, тыңдап көрелік: "О, бикеш, Байрақ кеткелі биік таудың басына шығып көрдің бе, сен? Төрт жағыңа бірдей қарап, өзіңді танып білдің бе, сен? Қарға түстес қара шашыңды жұлып, тарқатқан күндерің болды ма, бикеш? Аядай қара көздеріңнен ащы жас аққан күнің болды ма, бикеш? Күзгі алмадай манаураған беттеріңді жосадай ғып жұлған күндерің болды ма, бикеш? Сен ерге шықпақ екенсің, ал қолыңдағы жүзігің менікі, сол жүзігімді өзіме қайтар, бикеш!",  деді Байрақ. Бикеш оған "Байрақ кеткелі биік таулар басына талай рет шықтым. Қарға түстес қара шашымды талай рет жұлдым. Күзгі алмадай қызыл жүзімді де талай күндер жұлғаным бар. Келген, кеткеннен оның дерегін білсем деп, көп күттім. Менен шындап-ақ кеткенің бе бек жігітім, Байрақ, келмеске кеттің бе хан жігітім, Байрақ, деп зарланған, жылаған күндерім де аз болған жоқ. Бірақ менің сүйгенім Байрақ, сен емес. Алтын жүзік те сенікі емес. Алтын жүзіктің көптеген айғақтары бар, оны алғың келсе, сол айғақтарыңды білдір",  деді Бәну-Шешек. Байрақ сөйлеп кетті: "Уа, хан қызы, менің тау алдында атқа мініп, аңға шыққаным өтірік пе? Сенің ақ шатырыңның қасынан киік атып алғаным өтірік пе? Сен мені сол шатырға өзің шақырып алған жоқ па едің? Содан соң біз далаға шығып, ат жарыстырған жоқ па едік? Менің атымның озып шыққаны есіңде ме, жоқ па? Екеуміз садақ атысына түскенде сенің ұшып бара жатқан оғыңды атып түсірген жоқ па едім? Екеуміз күреске түскенде, сен жығылып қалмап па едің? Сонда мен бетіңнен үш рет сүйіп, бір рет тістеп алып едім. Алтын жүзікті мен сенің қолыңа сол сәтте кигізген жоқ па едім? Сондағы сенің сүйген жарың  Байрақ мен емес пе едім?"  деді ол. Бұл сөзді айтқанда, бикеш Байрақты таныды. Оның сол жігіт екеніне көзі жетті. Киімшең күйінде Байрақтың алдына барып құлап түсті. Қыздар қызыл шекпенді Байраққа жауып, оны күйеуше киіндірді.

Бикеш дереу атқа мініп, Байрақтың әкесі мен анасына барып, оларды қуантты. Бикеш енесіне: "О, ана, құлаған Қаратауың орнына келді. Қандай боп қатқан өзендерің қайтадан шалқып ақты. Қураған бәйтерегің қайтадан гүлдеді. Қарыған жүйрік байталдарың қайтадан құлындайтын болды. Қарыған қызыл нарларың боталап, саулықтарың қоздайтын болды. Он алты жыл зарығып күткен Байрағың келді. Қайын атам, қайын енем, маған сүйіншіге не бересіңдер?"  деді. Бұл хабарды естіген атасы мен енесі: "О, келін, тіліңнен айналайын! Өлгенімізше сенің тілегіңде болалық. Сөзің өтірік болса да, шынға айналсын, келіншек! Баламыздың аман-есен келгені рас болса, маңдай алдында тұрған Қаратау сенің жазғы жайлауың болсын! Оның салқын бұлағы сенің кәусарың болсын! Менің күл-күңдерім сенің қызметшің болсын! Жүйріктерім сенің жылқың болсын! Жүк артатын келелі түйелерім де сенің еншің болсын! Ақтылы қойым сенің малың болсын! Алтын-күмісімді аяусыз жарат. Алтын жалатқан ақ шатырларым сенікі болсын! О, келіншек, одан қалса, қара басым сенің құрбандығың болсын!"  десті оған. Осы кезде бектер Байрақты Байбөрі үйіне алып келді. Қазан бек сөз бастап: "Қуана бер, Байбөрі, ұлың келді алдыңа!"  деді. Байбөрі: "Оны көрерлік менде көз бар ма? Көздерім көр болғалы ештеңені ажыратып, тани алмай қалдым ғой мен! Балам шынтағын қанатып, қанын орамалмен көзіме жақса, ол жазылар еді. Көзім ашылса, баламды көрер едім",  деді. Оның екі көзі бірдей көрмей қалған екен. Екі көзіне орамалымен қанын жаққанда, Байбөрінің көздері шайдай ашылды. Әкесі мен анасы баласын көріп, аяғына жығылды. Олардың ендігі айтқаны: "О, балам, алтын үйімнің тірегі! О, ұлым, аққудай қалқыған менің қыз-қырқындарымның гүлі! Қос көзімнің жанған шырағы! Бойыма қуат, жан берген, балам! Бүкіл оғыз елінің қош басшысы18 болған, жан балам!"  деген тілек бата болды. Жылап табысып, тәңіріге тәубешілік етті.

Мұны естіген Жалғаншы баласы Жарташықтың зәресі ұшып, Байрақтан қорқып, Тана (Дон) өзенінің қалың қамысына қашып кетті. Байрақ оның ізіне түсіп, қамысқа кіріп, жұртқа: "От әкеліңдер!"  деді. Сөйтіп қалың қамысқа өрт қойды. Жарташық өртеніп өлетінін білді де, Байрақтың аяғына келіп жығылды, сөйтіп қылышының астынан өтті. Байрақ оның кінәсын кешті. Қазан бек: "Енді той жасап, келіншегіңе қосыл!"  деп еді. Байрақ: "Қамалда қалған 39 жолдасымды жаудан құтқармай, әйеліммен қосыла алмаймын",  деді. Қазан бек мұны мақұл көріп: "Мені сүйген жігіттер тегіс атқа мінсін!"  деп елге хабар таратты. Барлық оғыз елінің бектері атқа мініп, Байбурд қамалына шауып келді. Гәуірлер күш жинап қан майдан ашты. Барлық оғыз бектері таза суға барып дәрет алды да, бетін сәждеге тигізіп, екі бас құтба оқыды, әулие-әмбиеге сиынып, тәңіріге жалбарынды. Даңғара-дабыл қағылып қырғын соғыс басталды. Ен дала домаланған адам басына толды. Қазан бек қылышпен ұрып, Шөкли патшаны өгіздей өкіртті. Ол атынан құлап түсті. Ер жүрек Дондаз Қара Тагаворды қылыштап, аттан құлатты, Қара Бодақ Қара Арсланды өлтірді. Кең жазықта болған бұл соғыстан гәуірлер жеңіліс тапты. Гәуірлердің жеті бегі қылышқа түсіп өлді. Байрақ, Иекенк, Қазан бек, Қара Бодақ, ерлердің ері Дондаз, Қазан бек баласы Ораз бек қамалға шабуыл жасады. Байрақ қамалды алып, баяғы 39 жолдасына келсе, олар түгел аман екен. Тәңірге тәубешілік етті. Гәуірлердің шіркеулерін қиратып, қызметшілерін қырды. Орнына мешіт салдырып, азан шақыртып, құтба оқытты, тілдерін кәлимаға келтірді. Олжаға түскен, қызыл-жасыл киінген, бойшаң, көгілдір көзді қыз-қырқыннан, сауыт-сайманнан, алтындаған киім мен мауытыдан түскен олжаның бес бөлегін үш тоғыз қылып, Баяндүр ханға таратты. Байбөрі бек баласы Байрақ Байбіжан қызына үйленді. Өзінің ақ шатырына кіріп, үйлену тойын еткізді. Қырық жігіттің біріне Қазам, екіншісіне Баяндүр хан, тағы жетеуіне Байрақ өзінің жеті қарындасын берді. Сөйтіп, қырық жерден шатыр тігілді. Өздерінің бағын сынап, 39 қыз садақтан оқ атты. 39 жігіт  атылған садақ оғының соңынан кетті. Батырлардың үйлену тойы қырық күн, қырық түнге созылды. Байрақ пен оның қырық жігіті мұрат-мақсаттарына жетті19, өздерінің ерлігімен басқаларға батырлықтың өнегесін көрсетті.

Сол тойға Қорқыт атам келіп, күй шертіп, жыр айтты. Дін үшін  күресіп, жаудан кек алған сол батырлардың ерлігін өлең-жырға қосыпты. Бұл жыр Байраққа арналсын депті ол. Хан ием, мен де сізге ақ батамды бермекшімін: өміріңше асқар тауың құламасын, көлеңкелі дарағың солып, қуармасын. Ақ сақалды әкеңнің барар жері жұмақ болсын, ақ шашты анаңның жүрген жері саялы тау болсын. Сені құдай ұлыңнан, туғандарыңнан айырмасын. Көзіңді жұмғанша құдай сені ақ дініңнен айырмасын. Сіз бен біз құдайдың дидарын көрелік, аумин! Дұғадағы басымыз бір болсын. Хан ием, құдайдың досы Мұхаммедтің дидары үшін алла-тағала (ол дүниеде) күнәңді жеңілдетсін.

ТОҚА БАЛАСЫ ЕРЖҮРЕК ДОМРУЛ

ТУРАЛЫ ЖЫР

Хан ием! Оғыздар елінде Тоқаұлы20 Домрул дейтін батыр болған. Ол сусыз өзенге көпір салып, содан өткен адамнан 33 теңге алыпты. Осыны көпсініп, еткісі келмегендер болса, оларды ұрып-соғып 40 теңгеден алыпты. "Мұның қалай?"  дегенге, ол былай жауап берген: "Оғыз елінде менен асқан батыр бар ма? Бар болса, олар менімен не үшін күш сынаспайды? Осылай етсем, менің ерлігім, жастығым, жігіттігім, даңқым Рум мен Шам21 еліне жетеді",  деген. Бір күні сол көпірге көшіп келе жатқан бір ауыл кез болады. Көш ішінде ауырып жатқан бір жақсы жігіт бар еді. Күні жетіп, сол жерде қайтыс болады. Қыршын жігіттің ажалын көшкен ел қатты қайғырып азалайды. Біреу ұлым деп жыласа, біреу інім деп жылайды. Сол кезде бұларға Домрул шауып келіп: "Тұқымы оңбағандар, менің көпірімнің аузына келіп, не үшін шулайсыңдар? Кімді жоқтап, қайғырып жатырсыңдар?"  депті. Олар бұған: "О, хан ием, бір жақсы жігітіміз өліп, соған жыласып жатырмыз",  депті. Ер жүрек Домрул: "Жігіттеріңді кім өлтірді?"  деп сұрайды. Олар: "О, бек жігіт, Алла бұйрығы солай болды. Жігітіміздің жанын қызыл қанат Әзірейіл алды",  депті. Ер жүрек Домрул оларға: "Адам жанын алатын Әзірейіл дегенің қандай адам еді? Өлгенің тіріліп, өмірі ұзаратын болса Әзірейілді маған көрсет, ұрысып көрейін, сонда ол адамның жанын ендігәрі алмас, жақсы жігіттеріңнің жанын өзіне қайтарар едім",  депті. Осыны айтып, ер жүрек Домрул өзінің үйіне келді. Құдайға Домрулдың мына сөзі ұнамай қалған еді. Ол өзінің қаһарына мініп: "Мынау ақымақтың сөзі қалай еді? Ол менің барлығымды, бірлігімді біліп жетпеген екен, тілі кәлимаға келмепті. Кешірім сұрау үшін ол менің сарайыма келетін болсын",  деп Әзірейілді жұмсады: "Бар, Әзірейіл, сол тентектің өз жанын ал. Түсінді көргенде ол қорқатын болсын, тұқымы оңбаған ақымақты тәубаға келтір, үрейін ұшырып, шырылдатып жанын ал да, мұнда алып кел",  депті. Батырлардың батыры Домрул қырық жігітін қасына алып, үйінде ішіп-жеп, сауық жасап отырған кезде Әзірейіл кіріп келіпті. Оның келгенін дінді мойындамайтын Домрул да, оның қырық жігіті де көрмей қалды. Домрулдың оттай жанған көздері түк көрмей қалды, күшті қолдары сылқ етіп төмен түсті. Көзінің алдына шексіз түпсіз бір қараңғылық келді. Сол кезде ер туған Домрул айғайлап сөйлеп кетті. Не айтқан екен, соны көрелік, хан ием! Әзірейілге ол: "Япырай, неткен түсің жаман шал едің сен? Дінді мойындамаушылар сені кермей қалды. Сені есіктегі қарауылдар да аңғармады. Менің жарқын көзім сөніп барады, қолдарымнан әл кетті, жүрегім қалтырайды, қолымдағы алтын кесем түсіп кетті. Тамағыма мұз қатты, сүйектерім топырақша езіліп, тозаңға айнала бастады. О, сақалы қудай, көзі көрдей қарт, сен қайдан келген пәле едің? Мен сені бүгін ғана көріп тұрмын ғой, айтшы маған, мырзам, білгеніңді. Менің жайымды да ұғын",  деді. Бұл сөзге Әзірейілдің ашуы келді. "Ақылсыз кеще, менің көрдей көзім саған не үшін жақпай қалды? Мен екінің бірінде, көзі көк қыздардың да жанын алғанмын. Аппақ қудай сақалым саған неге ұнамай қалды. Кезі келгенде мен ақсақалды қарт, қара сақалды жігіттің де жанын алғанмын. Сақалым содан ағарған, сен менің сыртымнан күш көрсете сөйлепсің. Егер қызыл қанат Әзірейіл қолыма түссе, өзім өлтіріп, қайтыс болған жігіттің жанын өзіне қайтарар едім депсің. Ей, ессіз, енді мен сенің өз жаныңды алғалы келіп тұрмын Жаныңды бересің бе, әлде менімен ұрыс жасап көресің бе?",  деді Әзірейіл. Сонда ер туған Домрул өзінің серіктеріне: "Ей, құдайдан безгендер, қақпаны жабыңдар. Әзірейіл сен болсаң, өзіңмен бір кең жайда күш сынасып көрсем деп едім, тілегенге сұрағандай, сен маған тар жерде кездестің. Енді мен сені өлтіремін, сөйтіп өлген жігіттің жанын өзіне қайтарамын",  деді Домрул Содан соң ол қылышын қынабынан суырып алып, Әзірейілге тап береді. Әзірейіл кептерге айналып, терезеден ұшып шықты да, көзден ғайып болды. Батырлардың мықтысы Домрул алақанын ұрып, қарқылдап күліп жіберді. "Әзірейілдің зәресін алған шығармын. Қорыққанынан ол кең қақпаны қойып, тар терезеден қашты ғой. Қолыма түспей қалды. Ол құс түсіне кіріп, кептер болды да, ұшып кетті. Соңына сұңқарымды салып, сол кептерді ұстармын",  деді. Содан соң атына мініп, қолына сұңқарын ұстады да, Әзірейілді қуа жөнелді. Бір-екі кептерді өлтіріп, үйіне қайтпақ болды. Сол кезде оның алдынан Әзірейіл кездесті. Аты үркіп кетіп, Домрул жерге құлап түсті. Мойны астына екі бүктеліп түскен еді. Сол кезде Әзірейіл оның кеудесіне мініп алып, қылғындыра бастады. Ол демін ала алмай әлсіреп, қырылдады. Өлер хәлге келгенде ол: "Кешіре көр, Әзірейіл, құдайдың бірлігіне сенейін. Мен сенің мұншалық күшті екеніңді білмеуші едім, Тат22 елі сияқты адам жанының ұрысы екенсің ғой. Біздің ел биік тауларда тұрады, сол тауларда жүзім жемісі өседі. Оның жемісі қап-қара болады. Сол жемісті сығып ашытса, шарап болады, шараптан ішкен адам мас болады. Сен келгенде мен мас едім, не айтып не қойғанымды білмеппін. Ерлігіңді жаңа білдім. О, Әзірейіл, жанымды алма, кешіре көр",  деп жалбарынды. "Ақылсыз, менен несіне кешірім сұрайсың.

Жаныңды құдайдан сұра. Менің билігімде не бар? Мен тек орындаушымын",  деді Әзірейіл. Сонда ержүрек Домрул: "Жан беріп, жан алушы құдайдың өзі ме еді?"  деді. "Иә, соның өзі",  деді Әзірейіл. "Онда сен менің қалайша ием боласың? Қаңғыбас біреу болсаң, жөніңді тап, кет бұл жерден, мен көктегі сол құдайдың өзімен сөйлесемін",  деді. Хан ием, тыңдаңыз, ол не айтқан екен: "О, құдай, сен дүниедегі биіктердің бәрінен де биіксің. О, жүзі жарық құдай, сенің қандай екеніңді ешкім білмейді. Ақымақтар сені көктен іздейді. Шынында сен жерде болсаң керек. Сен дінге сенген әрбір адамның жүрегіндесің. Сен мәңгі сақталатын жұмбақтардың сандығысың. Жанымды алар болсаң өзің ал, Әзірейілге берер жаным жоқ",  деді. Жойқын батыр Домрулдің бұл сөзі құдайға ұнап еді. Ол Әзірейілге күркіреп әмір берді. "Ақымақ мені таныды. Құдай бір деп иман білдірді. Енді сен Домрулге айт, ол өз жанының орнына басқа біреудің жанын тауып беретін болсын, оның өз жанына тиме",  деді. Сонда Әзірейіл жойқын батыр Домрулге: "Құдайдан бұйрық келді, Домрулдің өз жанына тиме, соның орнына ол басқа біреудің жанын тауып беретін болсын",  деген сөзді айтты. Домрул оған: "Мен біреудің жанын қайдан табамын? Жан орнына жан беруге де болады екен ғой. Менің қартайған әкем, кемпір болған анам бар, соған баралық. Менің жанымда жұмысың болмасын",  деді Домрул. Содан соң ол әкесіне келді, әкесінің қолын сүйіп, сөйлей бастады... Тыңдалық, ханым, ол не айтқан екен: "О, ақсақалды жан әкем! Қымбат, қадірлі әкем! Менің басыма қандай іс түскенін білдің бе, Мен дінге қарсы сөз сөйлеп, құдайға жақпадым. Сол үшін ол Әзірейілге бұйрық беріп, Домрулдің жанын ал депті. Қызыл қанат Әзірейіл мені қылғындырып, тәтті жанымды алмақ болды. Құдайдың рақымы түсіп, оның жанына тиме, орнына жан тапсын деген соң келіп тұрмын. Мен үшін құдайға жаныңды бер, әке. Жаның өзіңе қымбат болып қиналар болсаң, оны айт",  деді Домрул. Әкесі оған: "О, ұлым, сен менің жанымның бөлшегісің. О, арыстан туған балам, сен туғанда мен нардан таңдап, тоғыз үлек сойғызып, той істедім. Сен менің алтын үйімнің тірегісің. Сен менің қаздай қалқыған қыздарымның гүлі едің. Керегі болса, менің көз алдымда тұрған Қаратауымды ал. Ол Әзірейілге жайлау болсын. Суы салқын құдықтарым керек болса, оны да алсын, ол сусын болады. Менде желдей жүйрік үйір-үйір жылқы бар, мінеріне соны алсын. Керек десе, ақтылы қойымды алып, сойыс қылсын. Жаратуға алтын-күміс керек болса, оны алсын. Өмір деген тәтті, жан қымбат, жанымды бере алмаймын. Оған соны айт. Саған менен де жақын, өзіңе сүйікті анаң бар, соның жанын сұрап көр",  деді әкесі. Домрул әкесі жанын бермеген соң анасына келді. "О, анам, менің басыма күн туды. Аспаннан қызыл қанат Әзірейіл түсіп, кеудеме мініп, мені қылғындырды. Қырылдап, сөйлеуге шамам келмеді. Енді сенен жан сұрап келіп отырмын, мен үшін жаныңды бере аларсың ба? Әлде "жаным өзіме керек" деп, қарға түстес қара шашыңды жұлып, бетіңді тырнар ма едің?"  деді Домрул оған. Тыңдалық анасы не дер екен: "О, Ғазиз ұлым, балам! Мен сені тар құрсағымда тоғыз ай, он күн көтеріп туып едім. Бесікке салып, жөргегіңді тазарттым. Ақ сүтімді беріп, еміздім. Егер сен ақ мұнаралы қамалға түсіп, гәуірлерге тұтқын болсаң, тірнектеп жиған барлық алтын-күмісімді беріп, діні жаман гәуірлерден құтқарып алар едім. Жан беру оңай емес. Жан деген тәтті, оны бере алмаймын"  деді анасы. Сөйтіп, о да баласы үшін жанын бермейтін болды.

Бұдан соң Әзірейіл қайта келіп, Домрулдің жанын алмақ болды. Домрул оған: "Кешір, Әзірейіл! Құдайдың бірлігіне сенемін",  деді. "Ей, ақылсыз тентек! Саған енді қандай кешірім керек? Жанын сұрап, сақалы қудай болған әкеңе бардың. Ол жанын бермеді. Ақ шашты анаңа бардың, о да жанын берген жоқ. Сен үшін жанын беретін енді кімің бар?",  деді Әзірейіл. "Менің қамымды жейтін адамым бар",  деді Домрул. "Ей, ақылсыз тентек, ол қандай адам?",  деді Әзірейіл. "Түбі бөтен әйелім, содан туған екі ұлым бар. Соларға айтатын өсиетім бар. Сол өсиетімді айтып қайтуға рұқсат бер",  деді Домрул. Сөйтіп ол әйеліне барды: "О, сүйген жарым, менің басыма қандай күн туғанын білдің бе? Аспаннан қызыл қанат Әзірейіл келіп, кеудеме мінді, жаныңды аламын деп қылғындырды. Жан тәтті екен. Жаныңды бер деп әкеме барып едім, ол жанын бермеді. Шешеме барсам, о да жан өзіме керек деді. Екеуі де баладан жан тәтті десті. Енді өзіңмен қоштасқалы келіп отырмын. Артымда қалған биік тауларым саған жайлау болсын. Мұздай құдықтарымның суы саған сусын болсын артымда қалған үйірлі жылқым, келелі түйем, ақтылы қойым сенікі болсын, өзің кімді ұнатсаң соған тиіп ал, бірақ артымда қалған екі балам жетімдік көрмесін",  деді Домрул. Сонда әйелі оған: "Батыр туған жарым! Не айтып тұрсың өзің? Көзімді ашқалы өзіңнен басқаны көргенім жоқ еді, жүрегімнің сүйгені бір ғана өзің едің. Тәтті ерніңнің балы тілімнен кетпейді. Тар төсекте бас қостық. Сенен қалған соң, маған биік таулардан не пайда? Сол тауларды жайлау етер болсам, ол менің көрім болсын! Құдықтарыңның мұздай суы менің бойымды суытқан қаным болсын. Сенен қалған алтын-күмісті жаратар болсам, ол маған кебін болсын. Сенен қалған жүйрік аттың үсті маған көр болсын. Сенен соң біреуге тиер болсам, ол мені сары жылан болып шақсын. Анаң мен әкең ақылсыз екен, олар саған жанын неге бермейді? Құдайдың жарық күні, алтын тағы куә болсын, астымдағы жер, үстімдегі көк куә болсын, Алланың өзі куә болсын, менің жаным сенің садағаң болсын, беремін жанымды сен үшін!"  деді әйел. Осыны айтып, ол жан беруге әзір болды. Әзірейіл жан алуға келді. Бірақ батыр әйелін өлімге қимады. Құдайға жалбарынып, мұңын шақты. Тыңдалық, ол не айтқан екен: "О, құдай, сен биіктердің биігісің. Сені ешкім көріп білген емес. Көптеген ақымақ сені көктен іздейді. Енді біреулер жерден іздейді. Сен әрбір сенуші адамның жүрегіндесің. Сен мәңгі жасайтын билеушімсің! Сен үшін мен ұзын жолдардың бойынан құттыхана үйлер саламын. Сенін құрметің үшін ашқа тамақ, жалаңашқа киім боламын. Жанға зәру болсаң, әйелім екеуіміздің жанымызды бірдей ал. О, мейірман, рақымды құдай, қалдырар болсаң, екеуіміздің жанымызды бірдей қалдыр",  деп тілек етті. Бұл тілек құдайға барып жетті. Ол Әзірейілге: "Домрулдің әкесі мен шешесінің жанын ал, ерлі-зайыпты мынау екеуіне 140 жылдан өмір беремін",  депті. Әзірейіл Домрулдың әкесі мен шешесінің тынысын тарылтып, жанын алыпты. Домрул өзінің жұбайымен 140 жыл өмір сүріпті.

Менің атам Қорқыт келіп, жыр айтыпты. "Бұл жыр ер жүрек батыр Домрулге арналсын депті. Менен соң бұл жырды бүкіл оғыз елінің жүзі жарық барлық ерлері тыңдай білсін"  депті ол. Хан нем, өз басым сізге батагөймін: өзіңе кең жайлау болған Қаратау күйремесін. Көлеңкелі биік дарағың көктеп, көгере берсін. Тасып аққан өзендерің шөлге айналмасын. Жаман адамдардың сөзіне ерме. Сіздің жауабыңызға бес ауыз сөзбен дұға оқыдық. Сол дұғам қабыл болсын, сол бес сөз бас қосып, сізге ақылшы болсын. Аты Мүбәрак Мұхаммедтің құрметі үшін құдай сіздің күнәңізді жеңілдетсін, хан ием!

ҚАЗАН-СОЛАРДЫҢ ЖАУҒА ТҰТҚЫН БОЛҒАНЫ ЖӘНЕ

ОНЫ БАЛАСЫ ОРАЗДЫҢ АЗАТ ЕТУІ

Хан ием! Трапезунт патшасы Тагавор бектердің бегі Қазанға бір сұңқар құс тарту етіпті. Бір күні кешкі мәжілісте отырып, Қазан өзінің құсбегі жігітіне: "Ертең осы сұңқарды алып аңға шығалық, оны ешкім білмесін",  депті. Ертеңіне бұлар аттарына мініп, аң аулайтын жерге барыпты. Бір көлге барса, аққу көп екен, Қазан құсын жіберіп еді, ол қайтып келмеді. Ізіне түссе, құс Туманян дейтін қамалға барып қонған екен. Қазан ұшқан құстың ізіне түсіп талай сайдан өтті. Сөйтіп гәуірлер еліне келді. Жолай Қазанның көзіне ұйқы келген еді, жігіттер: "Хан нем, қайталық деп еді",  ол: "Әлі де шамалы жүріп көрелік",  деп тыңдамады. Алдынан бір қамал көрінгенде: "Бектерім, осы қамалды басып алалық",  деді. Бірақ Қазанның жарты өлік болып ұйықтайтын мезгілі келген еді. Бір ұйықтаса, жеті күнге дейін оянбаушы еді. Оны оғыз елі "өткінші өлім" деп атайды екен. Сол күні Туманян қамалының патшасы Тавагор аңға шыққан еді. Патшаның жансызы келіп: "Жау елінің бір топ атты әскері жерімізге кіріпті, бегі ұзын ұйқыға кетіпті",  деп хабарлайды. Тагавор олардың кім екенін білуге адам жіберіпті. Келсе, бұлар оғыз елінің батырлары екен. Бұл хабарды есіткен соң, Тагавор әскерін жинап солардың жатқан жеріне келді. "Қазанды тастап қашып кетсек, жұрт бізді елден қуып шығады. Одан да жаудың қолында өлген көп артық",  деп, жаумен соғысқа түсті. Қазанды қорғаймын деп жиырма бес бек қаза тапты. Гәуірлер ұйықтап жатқан Қазанға барып, аяқ-қолын арқанмен байлап, арбаға салып алды. Жолай Қазан арбаның селкілдеген жүрісінен оянып кетіп, керіліп шіренді де, арқанды быт-шыт қылып үзді. Содан соң арбаға отырып алып, алақаның шапаттап қарқ-қарқ күлді. Гәуірлер оған: "Неге күлдің?"  деді. Қазан: "Күлген себебім, бұл арба менің бесігім бе деп едім, ал сендер маған кеудесінде жаны барлы-жоқты бақташы әйел сияқты болып көріндіңдер",  депті. Гәуірлер Қазанды Туманян қамалындағы бір зынданға салып, бетіне диірмен тасын жауып қойды. Сол диірмен тасының тесігінен оған қатқан нан тастап, су беріп тұрды.

Бір күні Тагавордың әйелі: "Бір өзі мыңмен соғысатын Қазан деген батыр қандай адам екен, өзін көрейінші",  деп, зынданға барды. Әйел қарауылға зындан қақпағын ашқызып: "Е, Қазан бек, хәлің қалай? Жердің асты жақсы ма екен, үсті жақсы ма екен? Ішіп-жемің қандай? Астыңда атың бар ма?"  депті. Қазан оған: "Сендер өлген аруақтарыңа ас берсеңдер, соны қағып алып жеймін, ата-бабаларыңның семіздерінің арқасына мініп шабамын, арықтарын мұрындықтап жүгіртемін",  депті. Тагавордың әйелі тұрып: "О, Қазан бек, менің жеті жасар қызым өліп еді, дініңнің құрметі үшін соған міне көрме, нәрестеме жанашырлық білдіре көр",  депті. Сонда Қазан: "Өлгендер ішінде сенің қызыңнан дилысы жоқ, мен көбіне-көп соған мініп жүрмін,  депті. "Ой, құдайым-ай, сенің тырнағыңнан біздің тіріміз де, өліміз де құтылмаған екен ғой",  деп, Тагаворға келіп, мұңын шағыпты: "Қызыңның беліне зақым келетін түрі бар, құдықта жатқан татар батырын босат, ол сенің жер астына түскен қызыңның арқасына мініп жүреді екен, біздің өлген аруақтарымызды алдына салып айдап, жейтін асын тартып жейді екен, ол біздің өлімізге де, тірімізге де күн берер емес, дін-аруақ үшін сол батырды зынданнан шығар",  депті. Тагавор бектерін жинап: "Барып, Қазанды зынданнан босатыңдар, бізге дос болып, оғыздарға жау болсын, бұдан былай бізге тимейтін болып, серт берсін",  депті. Бектері зынданға барып Қазанды босатып, Тагавор алдына алып келді: "Бұдан былай бізге тимейтін болып ант бер, бізді мақтап оғыздарды қыратын бол, біз сені босатамыз, еліңе бар",  депті. Қазан оларға: "Тәңірі алдында берген антым болсын, алдымда түзу жол болса, қисық жолмен жүрмеспін",  депті. Олар: "Қазан бектің бұл анты көңілге қонады, енді бізді мақтап көрші",  депті. Қазан: "Мен жайдақ жерде отырып ешкімді мақтап көрген емеспін, бір адам алып келіңдер, соның арқасына мініп тұрып мақтармын",  депті. Олар бір гәуірді алып келіпті. Қазан: "енді бұған ер салып, жүген тағыңдар",  депті. Гәуірлер оның арқасына ер, аузына жүген, тартпа салып, буды. Қазан оның арқасына секіріп мініп алып, етігін соғыстырып тебінді, қабырғасын өзіне тартты, жүгенді тартып қалып аузын қақ айырды. Сөйтіп гәуірді өлтірді. Өлікті аяғымен басып, үстіне отырды да: "О, гәуірлер, енді менің қобызымды әкелсеңдер мақтаймын",  депті. Олар қобызын алып келді. Сонда Қазан толғанып, жырлап жіберіпті. Не деген екен ол, соны тыңдалық, хан ием: "Жаудың мың адамын көрсем, ол маған ойыншық болды. Жиырма мыңы келсе, бас игенім жоқ. Отыз мыңы маған шөп болып көрінді. Қырық мыңы келсе қашпадым. Елу мыңы келсе, саспадым, қыран құс болып аш бурадай жарадым, алпыс мыңы келсе, жалынбадым. Тоқсан мыңы келсе, торықпадым. Жүз мыңы келсе, жанықпадым. Мұқалмас қылышымды қолға алып тәңірі құдіреті үшін жауға сермедім, ақ майданда бастарын допша домалатып, жер тезек қылдым. Сонда да болса мен батырмын, бекпін деп есірмедім. Көппін дегендердің қошеметін жекпедім. О, гәуірлер, мен бүгін сендердің қолдарыңа түскен болсам, қара қылышымды ал да, басымды шап, үстімде сауытым жоқ, бірақ өзімнің тайпамды, туып-өскен ұрпағымды жамандай алмаймын",  депті. Бұдан ары ол: "Биік таудың басынан қазандай қара тас түссе, соны аяғымен қағып, кеудесімен ұстап тұрған Қазан батыр мен едім. Жерден желкілдеп бұта шықса, соны таптап, жоқ еткен Қазан батыр мен едім. Тентек-телі бүлік шығарса, қамшымен дүрелеп желігін басқан Қазан батыр мен едім. Қаратауға қалың тұман түссе, астыма мінген тұлпарымның құлағы көрінбей қалса, артыма ерген әскерім жөн таппай қалса, соларға қараңғыда жол тауып берген Қазан батыр мен едім. Мен жеті басты жалмауыз айдаһармен де сайысқан батырмын. Соны көргенде сол көзім сескеніп, жыпылық қаққандай болды, сонда мен оған: "Ей, ақылсыз, қорқақ көзім, саған не болған? Мұның атасы жылан емес пе?  дегенмін. Сонда да болса мен батырмын, бекпін деп мақтанғаным жоқ. Өзін-өзі мақтаған батырды мен сүмелек деймін. О, гәуір, бүгін қолдарыңа келіп түскен болсам, қолыңа қылыш алып басымды ал, өлтір де тын. Басымда дулыға жоқ, бірақ өз руым, өз ұрпағымды жамандай алмаймын. Артымда елім, оғыз батырлары аман тұрғанда, мен сені мақтай да алмаймын",  депті. Содан соңғы айтқан сөзі мынау болыпты: "Гәуірлер, сендердің қалаларың биік таулардың қиясына салыныпты. Алыстан Оман теңізі көрініп тұрады. Сол жерден оңға-солға әскер жіберіп, ел жаулайсыңдар. Адамдарың кемеге мініп, су құрдымға дейін барады, батырларың "біз тәңіріні де жеңеміз" деп ойлайды. Суда жүріп өлеңдетіп, айғай-сүрең салады. Олар дұрыс сөзді бұрыс оқиды. Бойжеткен қыздарың алтын топай ойнайды. Бектерің сабаннан да көп. Сол қамалдарыңды, оғыздар, алты күнге жеткізбей алдым. Шіркеулеріңді бұзып, орнына мешіт салдым. Тілдеріңді кәлимаға келтірдім. Бойжеткен қыздарыңды кеудемнің астына салып ойнаттым, бектеріңді құл еттім. Сонда да болса, мен батырмын, бекпін деп мақтанғаным жоқ. Енді бүгін мен сендердің қолдарыңа түскен болсам, өлтіре беріңдер. Үстімде сауытым, қолымда қалқаным жоқ, бірақ өз руыма, өзімнің шыққан еліме опасыздық жасай алмаймын",  депті. Қазан тағы да сөйледі: "Тау қиясына ат ойнатып, гәуірлерді талай рет жеңіп, қудым, ол сенің әкең еді. Қыздарыңды сүйіп, ойнаған болсам, ол сенің сүйген жарың еді. Ақша қалаға ат ойнатқан болсам, Қарунның байлығын алмақ болдым. Төбесі биік ақ күмбездеріңді құлаттым. Алдыма етектеп күміс төксе, оны мыс дедім. Қып-қызыл алтын әкеліп төксе, оны жез еттім. Тиынға қызықпадым. Алдыма қыз әкелсе оған сатылғаным жоқ. Шіркеулеріңді бұзып мешіт еттім, шіркеудің алтыны мен күмісін талауға салдым. Сонда да болса мен батырмын, бекпін деп мақтағаным жоқ, мақтаншақты мен сүйген емен. Енді бүгін мен сендердің қолдарыңа түсіп, пенде болсам, қолдарыңнан келгенін аяма, өз руыма, өз еліме мен опасыздық жасай алмаймын, қошеметіңді жеңе алмаймын",  депті. Бұдан соңғы бір айтқаны: "Мен жолбарыстың еркегінен жаралған батырмын. Ол тауда жайылған сенің ешкілеріңе сор. Мен қамыс арасынан шыққан арыстанның арланы болып туған жанмын Ол сенің көк ала жылқыңның соры. Мен бөрінің көкжалы болып туған батырмын, ол сенің жүндес қойыңның соры. Мен аспандап ұшқан ақ сұңқармын. Еркек сұңқар сенің көлдегі үйрегің мен қазыңның соры. Елімде бүкіл оғыздарға қорған болған батыр ұлым Ораз батыр қалды. Оның тетелес ағасы Қара Кене батыр бар. Ендігі туған ұрпақтарыңа олар күн бермейді. Бүгін сендерге пенде болып отырсам, қолдарыңнан келгенін істе, гәуірлер, бірақ өз еліме тілімді тигізе алмаймын",  депті. "О, гәуірлер, жегендерің шошқа еті, өздерің итше үресіңдер, төсектерің сабан салған қап, жастанғаның сынған кірпіш, тәңірлерің бір тұтам ағаш. Бар қасиеттерің настық пен мешкейлік. Оғыз елін көрмей, мен сені мақтай алмаймын. О, гәуір, қолыңнан келсе, мені өлтір, өлтіре алмасаң, тәңірі жарылқаса, өзіңді мен өлтіремін",  депті Қазан. Сонда гәуірлер: "Бұл бізді мақтайтын емес қой, алып жүріңдер өзін, өлтірелік",  депті. Гәуірлердің бектері бас қосып кеңесті. Кеңескенде не десті: "Артында батыр баласы, батыр інісі бар, өлтіруге болмайды",  депті. Содан соң Қазанды шошқа сарайға апарып, қамап тастады.

Ат аяғы сүрінер, жыраудың тілі сүрінбес. Қазанның өлі-тірісін ешкім білмеді. Хан нем, Қазанның бір жас баласы қалған еді. Сол өсіп-жетілген еді. Бір күні ол атына мініп, диуанаға келді. Біреу тұрып: "Сен Қазан ханның ұлы емессің бе?"  деп сұрапты. Бұған Ораз ашуланып қалыпты: "Не деп тұрсың кем ақыл, менің әкем  Баяндүр хан емес пе еді?"  депті. Жоқ, ол сенің шешеңнің әкесі, нағашың болады",  депті ол адам. Ораз одан: "Менің әкем өлі ме, тірі ме?"  деп сұрапты. "Әкең тірі. Туманян қамалында тұтқын болып жатыр",  депті ол. Мына сөзді есіткенде бала қан жылап, қатты қайғырды. Аттың басын бұрып, анасына келді. "Ана, мен Баяндүр хан емес, Қазанның баласы екенмін ғой. Тексіз жерден шыққан болмасаң, мұны сен маған неге айтпадың? Ана қарызы тәңірі қарызы. Әйтпесе қара болат қылышымды қолға алып, басыңды кесіп, қаныңды төгер едім",  депті Ораз. Анасы жылап, тіл қатты: "Ұлым, әкең аман. Бірақ мен саған оның жауға тұтқын болып жатқанын айтқан жоқ едім. Айтсам сен де жауға аттанып, мерт бола ма деп едім. Жан балам, ұлым, әкеңнің жайын айтпаған себебім осы еді. Әкең үшін қайғыратын болсаң, нағашыңа адам жіберіп шақырт, сонымен ақылдасып көрелік",  депті анасы. Ораз нағашысына адам жіберіп шақыртты, ол келді. Ораз оған: "Әкемді тұтқындықтан босату үшін жау қамалына барғым келеді",  депті. Бұл сөзді бәрі ұнатып, бектерге хабар салды: "Ораз әкесін іздеп жол шекпек. Барлық жігіт қару асынып, атқа мінсін",  депті. Әскерлер келе бастады. Ораз өзінің шатырын ашып, бар құралын түйеге артты. Әскерге Қара Көне бас болды. Барлық әскер сап құрып, жолға шықты.

Жол үстінде бұлар Ая-София23 деген гәуірлер шіркеуіне келді. Шіркеу қызметшілері ғибадат қылып жатыр екен. Бұл төбесі аспанға жеткен үлкен шіркеу еді. Оғыздар аттарынан түсіп, саудагер киімін киді де, ат-түйелерін байлап ішке кірді. Поптар бұлардың саудагерге ұқсамайтын адамдар екенін байқап, қамалдың қақпасын жапты да, мұнараға шықты. Сөйтті де: "Сендер қайдан жүрген адамсыңдар?"  деп сұрады. "Біздер көпес боламыз?"  депті бұлар. "Мұнысы өтірік",  деп, гәуірлер жоғарыдан тас ата бастайды. Сонда Ораз атынан түсіп: "Әкемнің алтын кесесінен дәм татқандар, мені қадірлейтін жігіттер тегіс аттарынан түссін",  деді. Әрқайсысы бір-бір шоқпар соғып, қақпаға келді. Қақпаны шоқпармен ұрып қиратып, қамалға кірді. Сыртқа бір адам жібермей топтарын қырды, алтын-күмісін талап алып, өздері далаға тігілген шатырларына барып орналасты.

Сол маңда бір сиқыршы бар еді, ол қамалдың таланғанын көріп, Тагаворға барып, Ая-Софияның жау қолында қалғанын айтты. "Не бітіріп отырсыңдар? Жау келді. Қаруларыңды алып, қорғанысқа шығыңдар",  депті ол. Тагавор бектерін жинап: "Бұл жаудан қалай құтыламыз?"  деп сұрапты. "Бұлардан құтылу оңай емес. Дұрысы Қазанды босатып, жауға қарсы салалық",  депті. Бұл сөзді Тагавор ұнатты. Қазанды босатып, патша алдына алып келді. Тагавор оған: "Қазан бек, елімізге жау тиді. Сол жауды қусаң, біз сені босатамыз, өзіңе көп сыйлық береміз. Енді қайтып бізге жауға болмайтындығыңды айтып, уәде бер",  депті. Сонда Қазан: "Тәңірі атынан сөйлейін, түзу жол болса, қисық жолға түспеспін",  депті оларға. Гәуірлер: "Қазан бізге жау болмасқа уәде берді",  деп қуанды. Тагавор әскерін жинап, соғыс болатын жерге келді де, сансыз шатырларын тікті. Гәуірлердің әскері Қазан төңірегіне шоқтай болып жиналды. Қазанға сауыт әкеліп кигізіп, қолына қылыш, найза, шоқпар берді. Мұздай қаруландырды.

Осы кезде майданға оғыздар да лек-легімен келе бастаған еді. Даңғыралар қағылып көкті жарды. Қазан оғыздарды көрді. Соның алдыңғы тобын бастаған бір батыр ақбоз атқа мініп, қолына ақ туын ұстап, алдыңғы шепке келді де, шатырын тікті. Батырлары ат үстінде сап құрып тұрды. Оның бір жағынан Қара Көне келіп, о да өз орнын алып, әскерін сапқа тұрғызды. Сол кезде Қазан атына қамшы ұрып, ортаға шықты да жекпе-жекке сайысқа түспек болды. Оғыздардан шұбар атқа мінген Байрақ шығып, о да ортаға келді. Сол кезде Қазан оған тіл қатып, сөйлей бастады. Тыңдалық, хан ием, ол не деген: "Орныңнан ерте тұрып, жол шегіпсің, жігіт. Кім боласың, жігіт? Үстіңе иықтары берік сауыт киіпсің, жігіт, кім едің өзің, жігіт? Атың кім, затың кім деймін, жігіт, айтшы соны",  депті Қазан. Байрақ тұрып: "Менің аты-жөнімді білгің келді ме, гәуір? Өз атымды сұрасаң  Бәмсі-Байрақ, әкемнің атын сұрасаң  Байбөрі хан. Мен Байбурд қаласын, Пара-Сара қамалын бұзып алған батырмын. Қалыңдығымды жаудан құтқарған батырмын. Қайратың болса кел, гәуір, сайысалық",  депті. Қазан оған: "Әскеріңнің алдын бастап ақ ту ұстап келген, астына ақбоз ат мінген батыр кім? Кімнің баласы ол? Айтшы соны жігіт? Жақсылығыңды ұмытпаспын",  деді Қазан. Байрақ: "Кімнің баласы керек еді саған, гәуір? Ол біздің Қазан бек батырдың баласы",  деп жауап берді. Қазан ішінен: "Тәңірге тәубе, менің балам да ат жалын тартып мінетін алып батыр болған екен",  деп сүйінді. Байрақ оған: "Оны-мұны сұрап басымды ауыртпа, гәуір",  деп атқа қамшы басты да Қазанға төнді. Қолындағы шоқпарымен оны салып қалды. Қазан өзін танытпай, Байрақтың шоқпарын дарытпай, оның белбеуінен ұстап, қолындағы шоқпарын тартып алды, сөйтіп шоқпармен желкесінен бір ұрды. Байрақ атының жалын құшып, кейін қарай шаба жөнелді. "Қашсаң қаш, Байрақ, бегіңе сәлем айт, өзі келсін маған",  деді Қазан. Мұны көрген соң Илік оғыздың баласы, жаудан жеңіліп көрмеген Төлек Боран батыр ортаға шаба жөнелді. Қазан оған:

Орныңнан ерте тұрасың,

Жолға шығып шабасың,

Батыр болсаң, жөніңді айт,

Өзің қандай баласың?

Бедуин атқа мінесің,

Бұлаң-бұлаң желесің.

Жекпе-жекке келесің.

Батыр болсаң атыңды айт,

Айта алмасаң кейін қайт!

Ерлер атын жасырмас,

Қорқақ жауды қашырмас,  деді.

Төлек Боран оған жауап беріп: "Қу гәуір, менің атым саған неге керек? Мен Илік оғыз баласы Төлек Боран батыр боламын. Тайсалуды сүймеймін, ұят отына күймеймін. Елімнен озған батырмын, гәуірге келе жатырмын. Елу жеті қамалдың қақпасын бұзып алғанмын, жауға ойран салғанмын",  деді де, атын қатты қамшылап, қолындағы найзасын Қазанға салмақ болды. Бірақ Қазан оның найзасын қағып тастады. Қазан атын қамшылап, оның қолындағы найзасын тартып алды, сол найзамен көк желкеден салып қалды. Найза қақ бөлінді: "Ей, тегі оңбаған жігіт, бегіңе сәлем айт, өзі келсін мұнда",  деді. Боран кейін шегінді, Қазан шабынған бурадай майданда тұрып, батырларды жекпе-жекке шақыра берді. Сол кезде атына қамшы басып жекпе-жекке Дүзеннің баласы Рүстем шықты. Қазан оған да сұрақ қойып: "Орныңнан ерте тұрыпсың, жақсы талап қылыпсың. Кавказдың жүйрік тұлпарын жаратып алып мініпсің. Аты-жөніңді айт, қай жігітсің?",  деді. Рүстем батыр оған: "Менің атым  Рүстем, әкемнің аты  Дүзен Орнымнан ерте тұрғанымен, жауға бетті бұрғанмын. Екі бірдей інімді қыршынында өлтіріп, қайғы отына жанғанмын",  деп, Қазанға төнді, бірақ ала алмады. Қазан оны бір соқты да: "Тегі оңбаған неме, бегіңе сәлем айт, өзі келсін",  деді. О да шегінді. Қазан бұрынғысынша майданда тұрып алды. Ораздың атының шылбырын Қара Көне ұстап тұрған еді. Оның намысы келді де, шылбырын жұлып алып, қылышын жалаңаштап майданға шапты. Қылышы Қазанның иығына тиіп, сауытын бұзып, қара етіне төрт елі өтіп кетті. Қызыл қаны жосадай болып ағып, қолтығына қан құйылды. Ораз оған тағы да ұмтылып еді, Қазан ұлына қарап тіл қатты: "О, ұлым. Сен менің асқар ала тауым едің. Екі көзімнің сыңары едің, батыр туған арыстаным едің, Ораз. Ақ сақалды әкеңді өлтіріп, масқара болма, ұлым!"  деді. Ораздың қаны қайнап, әкесіне жаны ашыды. Қара қастары жапқан екі көзіне жас келді. Аттан түсіп, әкесінің қолын сүйді. Қазан да атынан түсіп, баласының желкесінен сүйді. Екеуі аттарына мінді де, қылыштарын жалаңаштап жауға тиді. Сай мен сала адам басына толды, жау жеңілді. Бұлар гәуірлердің қамалын алды, шіркеулерін қиратып, орнына мешіт салды. Сөйтіп Ораз әкесін қанқұмар жау қолынан құтқарып, еліне алып келді. Ақ дидарлы анасына хабаршы жіберді. Қазанның аққудай қалқыған бойжеткен қыздары алдынан шығып, әкесінің қолынан сүйді, аяғына бас иді. Қазан көк шалғынға көптеген шатыр тіктіріп, жеті күн, жеті түндей оғыз еліне той берді. Ішіп-жем көл-көсір болды.

Сол тойға Қорқыт атам келіп, қобыз ойнап жыр айтты. Дін үшін күрескен сол ерлер қайда кетті? Олар дүние біздікі деп өктеген екен, сол бек ерлердің ерлігін жырладым депті. Оларды ажал ұрлап, жер жұтты. Дүние жалған емес пе? Адам келеді, кетеді, өмірдің аяғы  ажал. Жердегі өмірдің сиқы сондай. Сол күнге дейін, хан нем, сізді құдай дініңнен айырмасын. Құлқы жаман адамдардың тіліне ерме. Сіздің құрметіңізге бес ауыз сөзбен дұға оқыдым, сол дұғам қабыл бола берсін. "Әумин, әумин",  деген адам алланың дидарын көреді. Мұхаммед үшін ол дүниеде Алла сіздің күнәңізді жеңілдетсін.

ОҒЫЗ ҚАҢЛЫ БАЛАСЫ ҚАН-ТӨРӘЛІ

ЖАЙЫНДАҒЫ ЖЫР

Оғыздар заманында оғыз-Қаңлы24 деген бір ақылды адам болыпты. Оның Қан-Төрәлі дейтін баласы бар еді. Оғыз-Қаңлы бір күні: "О, достарым, менің әкем көз жұмып, ол дүниеге кеткен соң, орнын мен бастым. Бір күні мен де өлемін. Көзімнің тірісінде, балам, сені үйлендірсем деген ойым бар",  депті. Сонда Қан-Төрәлі тұрып: "Әке, үйлендірер болсаң, маған қандай әйелдің сай келетінін біліп ал. Алған әйелім өзімнен бұрын тұратын болсын. Атқа менен бұрын мінетін болсын. Мен гәуірлер еліне аттанар болсам, оған әйелім менен бұрын жететін болсын және жаудың басын алып, алдыма тартатын болсын",  депті. Сонда Оғыз-Қаңлы: "Е, ұлым, саған сұлу әйел керек емес, өзіңе серік болатын батыр әйел керек болды ғой. Соның арқасында ішіп-жеп, қызық керсем дейді екенсің ғой",  депті. Баласы оған: "Иә, әке, менің қалайтыным сондай әйел. Әйтпесе бармақтай түркімен қызы маған сай келмейді. Ол жар төсегін көтере алмай, құрсағы жазым болады",  депті. "Ендеше елден іздеп қыз табу сенен болсын, қалың малына ақша табу, оны бағып-қағу менен болсын",  депті әкесі.

Бұл сөзді естіген соң, Қан-Төрәлі қасына қырық жігітін ертіп алып, бүкіл ішкі оғыздардың жерін аралап, одан өзіне сай келетін қалыңдық таба алмайды. Қайтып үйіне келсе, әкесі: "Ұлым, елден іздеп өзіңе лайық қалыңдық таптың ба?"  деп сұрады. "Оғыз елінің тұқымы құрысын, әке ол елден өзіме лайық қалыңдық таппадым",  деді баласы. Әкесі оған "Қалыңдық іздеудің жолы олай емес қой",  депті. "Енді қалай іздейді?"  депті баласы. Әкесі: "Сен ертеңгісін шықсаң, түсте қайтасың, түсте шықсаң, кешке ораласың. Ұлым, сен мал-жанға не болып, соны бағып-қақ, көр жина, саған қалыңдықты мен іздейтін болайын",  депті. Баласы бұған көнді. Оғыз-Қаңлы бұған көңілденіп орнынан тұрды да, елдегі қарт-қарияны қасына алып, ішкі оғыз елін аралап, баласы қалайтындай қалыңдықты көре алмады. Енді ол елдің екінші қанатына шығып, сыртқы оғыздарды аралап, одан да лайық қыз таба алмады. Ақырында Трапезунт еліне тартты. Трапезунт патшасы Тавагордың атақты бір сұлу қызы бар екен, садағына екі оқ байлап, бірін оңға, бірін солға атады екен. Ол оқтары жерге қайтып түспейді екен. Оның қалың малының құны үш түрлі аңды жеңуге байланысты екен. Әкесі жұртқа: "Сол үшін түрлі тажалды кімде-кім жеңіп өлтірсе, қызымды соған беремін, жеңе алмаған жігіттің басын аламын",  депті. Қызды аламын деп гәуір елінен 32 бектің баласы келіп, сол шартты орындай алмай, мерт болыпты. Бастары дар шәңгегінде ілулі тұр екен. Ол үш аңы: арыстан, сүзеген қара өгіз, адам жейтін қара үлек екен. Әрбіреуі айдаһар жалмауызы сияқты еді. Қызды аламын деп келіп, дарға асылған 32 жігіт арыстан мен қара үлекті көрмепті. Оларды сүзеген қара өгіз жарып өлтіріпті. Қаңлы бұл аңдардың басын, өздерін көреді. Құжынап тұрған биттері басына сыймай өрмелеп сирағына түседі екен. Оғыз-Қаңлы тұрып: "Мен бұл жайды балама барып айтайын, сол үш тажалды жеңсе, осы қызды алсын, жеңе алмаса, ауыл қыздарының бірін алар",  депті.

Ат аяғы ақсайды, ұзынның тілі ұзын. Оғыз-Қаңлы еліне келеді. Оның келгенін баласы Қан-Төрәлі естіп: "Әкем келіпті",  деп қасына қырық жігіт ертіп, әкесінің алдынан шықты, қолдарын сүйіп тұрып: "Жан әкем, ел асып қайттың. Маған лайық қалыңдық таптың ба?",  деп сұрапты. Әкесі: "Таптым, балам, күшің жетсе сомы аларсың",  дейді. "Не сұрайды екен қалың малына? Қанша алтын-күміс, қанша жылқы, түйе сұрайды екен?"  деді баласы. Әкесі оған: "Тапқан қызымды алу үшін ештеңенің де керегі жоқ, оған асқан ерлік керек",  депті. Сонда Қан-Төрәлі тұрып: "Әке, менің ерлігіме сене бер. Қара жал Кавказ атына мінермін, қанқұмар гәуір еліне барамын, қанын судай төгермін, бастарын кесіп алармын. Аузынан қан құсқызып, өздерін құл, қыздарын күң етіп айдап келермін, бұл ерлік болмай ма саған?"  депті. Оғыз-Қаңлы айтты: "Жоқ ұлым, менің айтып отырғаным мұндай ерлік емес. Бұл қызды алу үшін үш түрлі аңды жеңу керек. Кім жеңсе, қыз соныкі, жеңе алмаса, жігіттің басын кесіп, дарға іліп қояды",  депті. Сонда Қан-Төрәлі: "Әке, мұндай сөзді маған айтып, несіне әуре боласың? Қойған шартың сол болса, мен оған қалай болғанда да барамын. Ерлігімді көрсетіп, ар-намысымды сақтармын. Артымда қалған ханым анам, бек әкем аман болсын",  деп жолға шықпақ болады. Қаңлы ойға қалады: "Басыма бәле болып жүрмесе игі еді бұл сөз. Мен ол сөзді балам сескеніп, бармас деп айтым едім",  дейді ішінен. Соны ойлап, ол сөйлей бастайды. Тыңдап көрелік, хан ием, ол не деген екен: "Ұлым, барар болсаң ол жердің суы тулап ағып, адамға өткел бермейді, жері ұйық болады, ат аяғын басып жүре алмайды. Ормандары толған ала шұбар жылан болады. Олар адамды жүргізбейді. Қамалдарының биік мұнарасы көкке жетеді. Сол қамалдарда адам жүрегін ұрлап, сиқырлайтын сұлулар да, бас алатын жендеттер де көп. Олар күліп тұрып адамның басын алады. Қыз әкесінің иығында қалқаны ойнап тұрады екен. Тілсіз жаудың ортасына бармақсың балам. Барса келмеске барып, сақалы қураған әкеңді, шашы ағарған анаңды дертке салып жүрме",  деді әкесі. Бұған Қан-Төрәлі намыс көрсетіп: "Не айтып тұрсың өзің жан әкем? Қорқақ адам батыр бола ма? Батыр адамға қауіп-қатер түк емес, қорқақтық  ұят. Барар жолымда тулап аққан өзен көп болса, одан қараңғы түнде өтермін, батпағына ат батып кететін болса, тұяғына киіз салып өтермін. Тоғайында жыланы көп болса, шақпағымды тұтатып, орманынан өтермін. Қамалдардың басы көкке жететін биік болса, тәңірі жарылқаса, оны да алып, бұзармын, жігіттің көзін қызықтырып, жүрегін ұрлайтын сұлулары көп болса, олардың желкесінен тістеп сүйермін. Қыз әкесінің арқасында қалқаны ойнап тұратын болса, оның басын алармын. Барамын ба, жоқ па, барсам қайтамын ба, жоқ па, әлде адам жейтін қара үлектің асында қаламын ба, әлде етімді арыстан жыртып жей ме, әлде қара өгіздің мүйізінде кетемін бе, өлемін бе, өлмеймін бе, аман боламын ба, жаман боламын ба  оған тәуекел. Әзірге бек әкем, ханым анам, көріскенше аман болыңдар",  дейді. Баласының ерлік сапарынан қайтпайтынын білген соң, бұлар оған: "Жұлдызың биік болсын, аман барып, есен қайт",  деп батасын берді.

Қан-Төрәлі әкесі мен анасының қолдарынан сүйіп, қасына қырық жігітін алып, жеті күн, жеті түн жол шекті. Гәуірлер елінің шегіне келіп, шатырын тікті. Қан-Төрәлі атын жүгіртіп, сайыс ойынын көрсетті. Өзінің ауыр шоқпарын аспанға лақтырып жіберіп, атымен шауып барып, жерге түсірмей қағып алушы еді. "О, қырық жігітім, қырық серігім, сөзімді тыңдаңдар, мен жүйрікпен жарысып, күштімен алыса аламын. Тәңірі жарылқасын патшаның үш аңын өлтіріп, сары камзол киген сұлулардың сұлуы  Сейілжан ханымды алайын, сөйтіп оны әке-шешеме алып барсам деймін. Маған не ақыл бересіңдер, қырық серігім? Сендерден жасырар сырым, аянар жаным жоқ",  деді Қан-Төрәлі. Хан ием, бұлар осылай әңгіме-дүкен құрып жатқанда, Тагаворға мынадай хабар жетті: "Оғыз елінен бір жігіт келіпті. Тагавордың қызына құда түспекші екен",  делініпті онда. Гәуірлер жеті ағаш25 жерге келіп: "Жігіт мұнда неге келген екен соны білгіміз келеді",  депті. Келген елшілерге бұлар: "Сыйлық алысуға келдік",  деп жауап қайтарады. Келген адамдар Қан-Төрәлінің қырық жігітімен бірге шатырларына шақырып алып, астарына кілем төсеп, қой сойып сыйлады, жеті жылдық шарапқа тойғызып, Тагаворға алып келеді. Тагавор тағында отыр еді. Тағының айналасында гәуірлер сауыт киіп, жеті қатар болып тұр екен. Сол кезде оның алдына Қан-Төрәлі кіріп келді. Ол келгенше қыз тақ сыртынан биік әйнекті мұнара жасатып, қасындағы қырық қызға қызыл киім, өзі сары киім киіп тұр екен Сол биіктен ол хан алдындағы кездесуге қарап тұрды. Қан-Төрәлі кіріп, Тагаворға сәлем берді де, төселген кілемдер үстіне барып отырды. Тагавор оған: "О, батыр жігіт, қайдан келген адамсың?"  деп сұрады. Қан-Төрәлі орнынан тұрып талдай иіліп, басындағы бөркін алды да, қолдарын жалаңаштап: "Мен сенің қарсы бетіңде тұрған Қаратаудың басына шықсам деп келдім. Ағысы қатты өзендеріңнен жүзіп өтсем деп келдім. Мен сенің кең етегіңе кіріп, тар қолтығыңа сыйсам деп келдім. Тәңірі жарылқап, көктің дегені болса, сіздің қызыңызды алсам деп келдім",  деді. Тагавор: "Бұл жігітті анадан туғандай етіп шешіндіріңдер, соны көремін",  деді. Қан-Төрәліні жалаңаштап, хан алдына әкелді. Тұла бойы алтын тарамысқа толған екен. Одан соң алаңға алып жүрді. Қан-Төрәлінің денесі сұлу, керіскендей жігіт еді. Оғыздар елінде төрт жігіттің денесін ешкім көрген емес. Олар Қан-Төрәлі, бірі  Қара Шүкір, оның баласы Қырық Қонақ, Шұбар аттың егесі  Байрақ. Қан-Төрәлі өзінің жұқа жамылғышын ашып жібергенде, мұнара үстінде тұрған қыз оның алып дене мүшелерін көріп қалып, тал бойына от жүгіргендей болды, қадала қарап, жаны мысық болып мияулады. Сүт іздеген бұзаудай, аузынан сілекейі ақты. Ол қасындағы қыздарға қарап: "Құдай әкемнің жүрегіне мейірбандылық салып, қалың малын алып, мені осы жігітке берсе, жақсы болар еді. Мұндай алып жігіттің аң тырнағына түсіп, мерт болуы өкінішті болар еді",  деді.

Сол кезде жұрт шынжырға байлап, өгізді алып келді. Өгіз тізесін бүгіп қалып, жерде жатқан бір құшақ мәрмәр тасты сүзіп, оны жаңа піскен ірімшіктей мыж-мыж қылды. Сонда гәуірлер тұрып: "Бұл өгіз енді анау тұрған жігітті де мүйізіне іліп алып, күл-талқан етеді, етін паршалап жарып өлтіреді. Оғыздардың тұқымы құри берсін. Әйтпесе қырық жігітімен келген бұл батырдың қызда несі бар?"  десті. Мұны естіген қырық жігіт жылай бастады. Қан-Төрәлі оң жағына қараса, қырық жігіті жылап тұр екен. Сол жағына қараса, одан да соны көрді. Оларға Қан-Төрәлі: "О, қырық жігітім, қырық серігім! Неге жылайсыңдар? Онан да менің қол қобызымды әкеліп тартып, әруағымды жебеп тұрыңдар",  деді. Қырық жігіт қобыз тартып, батырдың ерлігін мақтады. Не айтқан екен олар, тыңдаңыз, хан нем! "О, сұлтанымыз Қан-Төрәлі! Сен орныңнан тұрып, Кавказдың қара жал атына батырлық үшін мінген емес пе едің? Сен басы биік Алатаудан құс атқан батыр емес пе едің? Сен әкеңнің ақ шаштарына нөкер қыздардың қалай сиыр сауып, сүт әкелетінін көрген едің. Олар сиыр баласын бұзау емес, өгізше, бұқашық деп атамаушы ма еді. Батыр туған адам ажалдан қорыққан ба? Сары киімді Сейілжан сұлу26 саған мұнарадан қарап тұр. Оның көзі түскен адамның бәрінің де жүрегі от болып жанады. Сол қызды сүйетін болсаң, бар күшіңді аяма",  десті қырық жігіт. Сонда Төрәлі: "Өгізіңді жібер, гәуір!"  деді. Жасауылдар өгіздің шынжырын алып, бос жіберді. Өгіз Қан-Төрәлінің болат найзасына тура жүгірді. Қан-Төрәлі әулие-әмбиеге, тәңіріге жалбарынып, найзасын өгіздің маңдайына салғанда, өгіздің артқы екі аяғы бүгіліп кілт тоқтады. Жұдырығымен оның маңдайынан итеріп, алаңның шетіне дейін шегіндірді. Өгіз бен Қан-Төрәлі бірін-бірі жеңе алмай, көп алысты. Ақырында өгіз әлсіреп, танауы көбіктенді. Екеуі тіресіп тұрғанда Қан-Төрәлі: "Құдай адамға ақыл беріп, оны дүниенің иесі етті. Жалт беріп, бұрылсам өгіз екпінімен опырыла құлайды, сонан соң аса қиындықсыз-ақ жеңермін",  деп ойлады. Солай етіп жалт бергенде, тіресіп тұрған өгіз екі мүйізін астына беріп, омақаса құлады. Қан-Төрәлі оны құйрығынан ұстап үш рет көтеріп тастады. Өгіздің сүйектері күл-талқан болды. Содан соң өгізді басып отырып бауыздап тастады да, терісін сыпырды. Өгіздің етін алаңда қалдырып, терісін Тагаворға әкеліп тастап: "Ертең қызыңды маған бересің",  деді. Сонда Тагавор: "Сұраған қызын беріңдер де, өзін қаладан қуып жіберіңдер, біздің елімізден кетсін",  деді. Тагавордың баласы тұрып: "Аңдардың патшасы арыстан еді, сонымен де сайысып көрсін, қызды содан соң береміз",  деді.

Патшаның жарандары торда тұрған арыстанды алаңға әкелді. Ол алаңда тұрған аттарды тістеп, қызыл ала қан қылды. Батырдың жігіттері тұрып: "Өгізден бала құтылды, енді арыстаннан қалай құтылар екен",  деп, еңіреп жіберді. Қан-Төрәлі жігіттерінің жылап тұрғанын көріп: "Жылама, жігіттерім, қолдарыңа менің қобызымды алып сарындатып тұрыңдар. Сары ала киім киген қызға ғашық болып арыстаннан қорықсам, не болғаным?"  деді. Бұл сөзге жолдастары қуанып, сөйлей бастады. Не айтқан екен олар, тыңдалық, хан нем. Серіктері оған: "О, сұлтаным, Қан-Төрәлі! Аң патшасы арыстанды жеңу оңай емес. Ол қалың қамыс ішінде жүріп, ақырса, алыстағы жылқының құты қашады. Айғырды көрсе жалынан тістеп алып ұрады, оған көктеректің бұтағынан істелген садақ түк емес. Аққудың қанатын таққан сүр жебең де оған батпайды. Алайда сен үшін арыстан дегенің қабамын деген ала күшік емес пе? Батыр соғысқа түссе, өлімнен қорқа ма? Сары ала алтын киген Сейілжан сұлу өзінің көк терезелі мұнарасынан сайысқа қарап тұрды. Оның көзі түскен жігіттің ғашық отына жанбағаны бар ма? Арыстанмен айқасқанда сол сүйген қызыңның сары ала киімі көз алдыңда болсын",  десті. Қан-Төрәлі қайратына сыймай: "Ей, гәуірлер, жібер арыстаныңды! Оны турап тастайтын қолымда қара болат қылышым жоқ. Ғаламдағы бар байлықтың иесі, рақымы мол тәңірінің бір өзі пана болсын",  деді. Арыстанды алаңға жіберді. Ол Қан-Төрәліге қарай жүріп, жақын келді, Қан-Төрәлі бір қолына қой терісін жамылып оны арыстанның аузына тоса берді. Өзі көк тәңірісіне сиынды да, арыстанның бас сүйегін көздеп тұрып жұдырығымен қойып қалғанда, жағын күл-талқан етіп, ұнтап жіберді. Арыстан аузын ашқан күйі жерге құлап түсті. Батыр арыстанды аяғынан ұстап көтеріп алып, жерге бір соқты да, сүйектерін қаусатты, аяқтарын жұлып алып, лақтырып жіберді. Сөйтіп Тагаворға келді де: "Қызыңды маған ертеңнен қалдырмай бересің",  деді. Тагавор ризалық білдіріп: "Қызды әкеп беріңдер. Бұл жігітті көрген жерден ұнатып едім. Тұрамын десе ордамда қалсын, тұрмаймын десе, еліне барсын",  деді. Патшаның баласы тұрып: "Мал патшасы үлек еді, сонымен де сайысып көрсін, қызды содан соң алсын",  деді.

Құдайыма қараған бектері және Тагавор патша: "Үлектің аузын жеті жерден байлап жіберіңдер",  деп еді, күншіл гәуірлер оның аузын байламады, алаңға бос жіберді. "Қан-Төрәлі адам жеуші екі аңды жеңді, бірақ мына үлектен құтыла алмайды. Үлек оны қарпып тістейді де, тарпып өлтіреді",  десті. Батыр үлекті күтіп, тік тұрды. Арт жағында қолдарына қылышын ұстаған алты жендет тұр еді. Батырдың қырық жорасы сасып қалып тілге келді. Не айтқан екен олар, тыңдалық хан ием: "О, Қан-Төрәлі, сен ерлер салтын құрып орныңнан ерте тұрдың, өзіңнің Кавказдық қара жал атыңа міндің. Қасыңа көздері күндей жайнаған қырық жігітіңді алып, қанқұмар гәуірлердің еліне келдің. Биік тауларға келгенде алдыңмен емес, артыңмен өттің. Өзендерден теріс қарап жүзіп өттің. Қара өгіз келгенде, оны быт-шыт қылдың. Арыстан келгенде бел омыртқасын үзіп жібердің. Қара үлек келгенде неден сасып тұрсың? Оны жеңсең даңқың мынау самаладай болып тұрған биік Қаратау шыңдарының басынан асып, өзендерден өтіп, еліңе жетеді. Ерлігіңді бүкіл оғыз елі айтып жүретін болады. Оғыз Қаңлының баласы Қан-Төрәлі осындай ерлік көрсетіп еді дейтін болады. Қара өгіз келгенде, оны қолымен ұрып жығыпты, арыстан келгенде оның омыртқасын талқандап жіберіпті дейтін болады. Қара үлектен несіне қорқасың? Осыны жеңсең, үлкен мен кіші де, кемпір мен шал да, досың мен дұшпаның да сенің ерлігіңді ертегі етіп айтатын болады. Жеңіліп, мерт болсаң, сақалы қудай болған әкең, шашы аппақ болған кәрі анаң қайғырып жылап, көздерінен қанды жастарын төгер еді. О, хан баласы, тезірек қам етпесең, артыңда қылышын жалаңдатып, алты жендет келіп түр. Түйе астына түссең, олар сенің әдемі басыңды көз ілестірмей кесіп тастамақ. Жерден басыңды көтеріп, жоғары қарашы! Төбеңе көк ала қаздар ұшып келді. Сұңқарыңды соған неге салмайсың? Сейілжан сұлу сары ала киім сен үшін киіп, сенің тілеуіңде тұр. Оны неге көрмейсің? Сені дұшпандарың үлек аузында кетеді деп мазақтап жатыр. Мұны неге білмейсің? Сейілжан сұлу саған терезеден көз алмай қарап тұр ғой, оның көзі түскен еркектің ғашық болмағаны жоқ. Қыз саған ынтық болып, шаттанып тұрған жоқ па?"  десті қырық жігіті. Сонда Қан-Төрәлі ойға келді: "Егер мен Қара үлектің тісінде кетер болсам, жұрт қыздың дегені болды дер. Қара үлекті өлтірсем, бүкіл оғыз елі менің ерлігімді мақтап, қызды жеңіп алды дейді екен. Онда, жігіттерім, менің қол қобызымды алып, сарнатып тұрыңдар, ерлігімді оятыңдар, тәңіріге сиынып, нар тәуекел деп, сайысып көрелік. Үлектен қорқатын не бар? Тәңірі жарылқаса, оның да басын кесермін",  деді. Жігіттері Қан-Төрәлінің намысын қыздыратын сөздер айтты. Не деген екен олар, хан ием, тыңдап көрелік: "Бүркіт биік тастың басына ұя салады, сен сол бүркіттердің сұлтаны едің. Көкке ұшып шыққанда, ол құдайдың қасына барады. Төменге шүйілер болса, қамал бұзатын тас шоқпарға айналады. Аңға түскенде бүркіт оқтан жылдам. Көл бетіндегі үйректерді орнынан тұрғызбай қағып кетеді. Үйрек уысына түскенде, ұшып бара жатып, оның сүйегін парша-парша етеді. Қарны ашқанда, ұясын тастап, биікке самғап ұшып кетеді. Сауысқан, қарға оның қасына жолай ала ма? Ер жігіт жаумен айқасқанда, өлімнен қорқар ма? Сары киімді Сейілжан сұлу мұнарадан саған қарап тұр. Ол қыз кімге қараса, соның жүрегі от болып жанады. Сары киім киген қызға ғашық болсаң, ерлігіңді көрсет",  десті. Қан-Торәлі өзін тәңіріге тапсырып, түйені аяғымен теуіп қалғанда, үлек бақырды. Екіншілей тепкенде, ол құлап түсті. Сонда Төрәлі оның үстіне шығып алып, мойнын екі жерден бауыздап, басын кесіп тастады. Жонынан екі білем таспасын алып, Тагавордың алдына лақтырып тастады: "Қызыңыз осыны илеп, оқ салатын қорамса етсін, не болмаса үзеңгі бау тігіп алсын",  деді. Тагавор баланың батырлығына қайран болып: "Бұл жігітті мен көрген жерден-ақ ұнатып едім",  деді.





Тагавор қызын бермек болып, қырық жерден ала шатыр, қырық жерден үй тікті. Қан-Төрәлі мен қызына бөлек отау тіккізді. Ұзандар келіп, махаббат жырын айтты. Оғыз батыры Қан-Төрәлінің өкпесі соғып, махаббаты оянды. Ол қылышын қынабынан алып, тасқа ұрды. Тас қақ жарылды. Өзіне мынадай серт қойды: "Қарт әкемнің алдын, қарт анамның жүзін көрмей, бұл шатырға кірер болсам, менің мойным осы жарылған тастай болып кесілсін, өз қылышым мойныма түссін, өз садағымның оғынан ажал табайын, некесін қимай ұл туғызсам, ол он күнге толмай өлсін",  деді Қан-Төрәлі. Сөйтіп ол тігілген шатырдың бәрін де жатқызды, түйелерін бақыртып, жылқыларын кісінетіп көшті. Жеті күн, жеті түн жүріп, оғыз елінің шегіне келіп, шатырын тікті. Содан соң ол: "О, қырық жігітім, қырық серігім, сендерден менің аянар басым жоқ. Тәңірі сапарымды оң қылып, жаудың үш жалмауызын жеңдім. Сары ала алтын киген Сейілжан сұлуды алып, еліме келіп жеттім. Балаң қалыңдық әкеле жатыр деп, еліме хабар беріңдер, әкем алдымнан шықсын",  деді жолдастарына. Қан-Төрәлі қонатын жерді көріп еді, аққу-тырнасы, бөденесі мен түйетауығы көп жер екен Сулары мұздай, мөлдір, орман-нуы жайқалған қоныс екен. Сейілжан сұлу, мұндай сұлу қоныс жоқ, шатырды осы жерге тігелік деді. Қыз бен батыр сол жерде қалып, ішіп-жеп, сауық құрып жата берді. Қырық жігіт елге кетті.

Оғыздар заманында жігіт басына қиындық түсер болса, ол соны түс көріп білуші еді. Қан-Төрәлі ұйқыға кеткенде Сейілжан сұлу: "Маған ғашық болып таласып жүргендер көп еді. Осылай жатқанда бізге жау тиіп, қосылған жігітімді өлтіріп, өзімді алып кетсе қайтер еді. Ақ жүзіме дақ салып, әкемнің үйіне қайта апарып тастаса не болар еді?"  деп шошынды. Сөйтіп Қан-Төрәлінің атының сауытын алып, өз атына кигізді, өзі де сауыт киіп алды. Қарына найзасын іліп, биік қырға шығып, алысқа көз жіберді. Бұл кезде Тагавор: "Қаңғырған бір батыр келіп менің үш дүлей аңымды өлтіріп, жалғыз қызымды олжалап кетті, мұның өзі маған лайық іс болмады",  деп, айныған еді. Алты жүз әскер жиып, бәріне сауыт, қара шапан кигізіп, қолдарына көк темір берді. Олар бір күн, бір түн суыт жүріп Қан-Төрәлі жатқан жерге келді. Сейілжан оларды көрді, сақтық көрсеткеніне қуанды. Енді олар шабуылға шықпақ. Қыз атына қамшы ұрды. Қан-Төрәліге келіп сөйлей бастады. Не деген екен ол тыңдалық, хан ием: "Бейқам болма, жігітім, басыңды көтер, алақат бояумен сүрмелеп тастаған көзіңді аш, жігітім! Жау келіп қалды! Олар сенің аяқ-қолыңды байлап, басыңды қара жерге салып, сүйретіп өлтірмек. Дұшпандарың келіп қалды. Ұйқыңды қи да, атыңа мін. Тау қозғалмай, жер жарылғалы түр. Гәуірлердің кәрі бектері тірі екен, олар қызымызды тартып алды деп намыс көрсетіп, елін жинапты, аттарына мініп, таудан асып, біздің ізімізге түсіпті. Қатарын түзеп жау келді. Қауіпсіз жер тапқандай, бұл жатысың қалай? Үйімде жатырмын деп ойлайсың ба? Не болған саған?"  деді оған. Бұл сөзді есіткен соң, Қан-Төрәлі ұйқысынан тұрды: "О, сұлу жарым, айтып тұрғаның немене?"  деп сұрады. Қыз оған: "О, жігітім, артыңнан жау келіп жетті. Айту менен де, соғысу сенен, ерлік көрсететін жерің келді",  деді. Қан-Төрәлі көзін ашқан кезде, қыз қолына найзасын алып, шаба жөнелді. Батыр қара жерді сүйді де, сөйлеп кетті: "Біздің дініміз ақ еді, тәңірі сөзі шын деп, тілімізді кәлимаға келтірген едік. Сол тілегіміз тәңірге аян болсын",  деп, таза сумен дәрет алды, екі бас құтба оқып, басын сәждеге иді. Сөйтті де көк тәңірге сиынып атына мінді де, қара қамзол киген гәуірлердің жасағына қарсы жүрді. Сейілжан сұлу Қан-Төрәлінің қасынан шауып өтті, оған батыр: "Қайда кетіп барасың, сүйген жарым",  деді. "О, бек жігіт, бас аман болса қалпақ табылады. Гәуірлер көп екен, соғысып* сайысып қалалық. Өлсек өлерміз, өлмесек қалармыз. Тірі қалғанымыз шатырға барамыз",  деп Сейілжан сұлу атын сабалап, қалың жауға бөрідей тиді. Қашқанын қумады, кешірім сұрағанына тимеді. Ол жау жеңілді деп ойлап, қанға боялған қылышын ұстап шатырға келіп еді, онда Қан-Төрәлі жоқ екен.

Сол кезде Қан-Төрәлінің әкесі мен шешесі келіп жеткен еді. Олар қыздың қылышы қанға боялып келгенін, Қан-Төрәлінің ол жерде жоқ екенін байқап, баласының хабарын сұрады: "О, келінім, о, қызым! Орныңнан ерте тұрыпсың. Баламды жауға беріп келдің бе? Жау оның басын кесіп алды ма, балам? "Ханым анам, бек әкем қайдасыңдар",  деп жылап қалды ма? Өзің келіпсің, балам жоқ. Бауыр дегеннің жөні бөлек екен, шыдам қалмай тұр. Көрген-білгеніңді өз аузыңнан айтшы маған, қара басым сенің құрбаның болсын, қызым!"  деді Қан-Төрәлінің анасы. Қыз бұл келгендер өзінің енесі мен қайын атасы екенін білді, оларға қамшысын бүгіп сәлем берді де: "Сіздер шатырға бара беріңіздер, балаңыз төбесінен қарға ұшып, бірде қоюланып, бірде сейіле шаңы шығып жатқан жерде гәуірлермсн соғысып жатыр, сол жерден іздеп келейін",  деп, қыз атына қамшы басып, қыр басына шықты. Бір сайдан бірде қоюланған, бірде сұйылған шаң көрінді. Соған шауып келсе, жау Қан-Төрәлінің атын садақпен жаралған екен, өзінің қабағына оқ тиіп, бет-аузын қан басқан екен. Батыр шауып жүріп, қанын жеңімен сүртеді. Жақындап келген жауға қылыш жұмсап қуып тастап жүр екен. Мұны көргенде, Сейілжан сұлудың қаны қайнап кетті. Ол қаздарға тиген сұңқардай атқа қамшы басып, гәуірлердің бір қанатын жайпап өтті. Содан соң гәуірлердің екінші қанатына тиді. Қан-Төрәлі біреудің жауды баудай түсіріп, жайпап жүргенін көрді. Оның Сейілжан сұлу екенін білмеді. Бұған намысы келген Қан-Төрәлі сөйлей бастады. Сөзін тыңдалық: "О, жігіт, орныңнан тұрып, соғысқа кіріпсің. Кім боласың, жігітім? Мінгенің қара жал Кавказ аты екен, аты-жөнің кім еді, жігітім? Жаудың басын кесіп, доптай домалатып, есінен тандырасың. Менің рұқсатымсыз жауға тиген кім едің жігітім? Рұқсатсыз жауға тию біздің елімізде ердің намысына тиетін іс. Тарт атыңның басын! Әйтпесе құсқа түскен сұңқардай сақалыңды жұлып, кеңірдегіңнен қысып өлтіремін, есіңді жиғызбай басыңды аламын, қаныңды судай шашамын, қу басыңды қанжығама іліп аламын. Ажалыңа келген болмасаң, аты-жөніңді білдір, жігітім. Қайт ізіңше!"  деді оған Қан-Төрәлі. Тыңдаңыз, хан ием, оған Сейілжан сұлу не деп жауап берген екен: "О, батыр жігіт, бек жігіт, ботасын тастап кететін түйе бола ма? Кавказ биесі өзінің құлынын тебер ме? Қой қозысын сүзер ме? Сүйген жарын өлтірген батыр жігіт болған ба? Бұл жаудың бір шеті сенікі де, бір шеті менікі",  деді Сейілжан. Бұдан кейін Қан-Төрәлі жаудың бір жағын еңсеріп, қырып жүрген Сейілжан сұлу екенін түсінді. Өзі жаудың екінші қанатынан тиді. Ол қылышын жұмсап, талай-талай гәуірлердің басын домалатты. Жау жеңіліп, дұшпанның белі сынды. Сейілжан сұлу Қан-Төрәлінің атын жетелеп, майданнан қайтты.

Жолда келе жатып, Қан-Төрәліге ой түсті: "Сейілжан сұлу, орныңнан ерте тұрасың, қара жал Кавказ атына жабдық салып мінесің, әкемнің ақ үйінің есігін аттап шығасың, оғыз елінің сұлу қыздарын ертіп жайлауға таман барасың, әңгіме-дүкен құрасың, сонда оларға мақтанып: "Қан-Төрәлі соғыста нашарлап еді, атын жетекке алып, майданнан алып шықтым",  дер ме едің? Солай деп айтар болсаң, менің намысым келіп, сені өлтірсем керек",  деді Қан-Төрәлі. Сейілжан сұлу тіл қатты, не деген екен көрелік, хан ием: "О, бек жігіт, мақтану ер жігітке жарасқан. Әйел мақтанса, ол жалған болады. Әйел қаншама мақтанғанмен еркек бола алмайды. Көк көрпенің астында жатып, мен сенімен әлі күнге ойнап-күлгенім жоқ, ернімді тигізіп сүйісіп, тілден шәрбат алысқаным жоқ. Сенің сүюің де, жеруің де жылдам екен. Жан дүниең бай адам болмадың. Тәңірінің бір өзіне аян, мен сені өлердей жақсы көремін. Сондай сүйген жарыңды өлтіріп, досым саған не болған",  деді.

Сейілжан сұлу. "Жоқ, мен сені ондай жерде қалайда болса өлтірер едім",  деді Қан-Төрәлі. Қыз ашу көрсетіп: "О, жетесізден туған жетімек, мен сыртыңнан ұстайын, сен ішкі қолымнан ұста. Екеуіміз күш сынасып көрелік. Садақпен атысасың ба, қылыштасасың ба ерік өзіңде",  деді. Сөйтті де ол ат сауырына қамшы ұрып, биік қыр басына шауып шықты. Қорамсасынан тоқсан оқ алып, желге атты. Екі оғының темір ұшын алып тастап, бірін жасырып қойып, бірін қолына алды. Ерін темір ұшы бар жаймен атуға қимады. "Жігіт садағыңды атып көр",  деп қыз оған кезек берді. Сонда Қан-Төрәлі оған: "Әйелдің жолы үлкен, әуелі сен ат",  деді. Қыз оны әлгі тоқал оғымен атып еді, батырдың басындағы биті домалап аяғына түсті. Батыр аттан түсіп әйеліне келді де, ақ бетінен аймалап сүйіп-сүйіп алды. Сырын айтты: "О, сүйген жарым, үстіңдегі жарқыраған жұқа киімдерің бойыңа жарасқан! Ақ бетіңнің қызылы көбік қарға тамған қызыл қандай жанып тұр. Оймақтай аузыңа екі түйір өрік дәні сыймайды. Екі қасың қиылған қаламдай. Басыңды жапқан қырық тұтам қолаң шашың тірсегіңе түседі. Айбатың арыстандай хан қызысың. Сен өлгенше, мен өлейін. Сені мен өлтіре қояйын дегенім жоқ, ерлігіңді сынап көрейін деп айтқан сөзім еді",  деді. Сейілжан сұлу оған былай деп жауап берді: "Орнымнан ерте тұрғанмын, қара жал Кавказ атыма ер-тоқым салып мінгенмін. Әкемнің тіккен үйінен түзге талай шыққанмын, Алатауға барғанмын. Аңдарын қуып сол таудың, киігін атып алғанмын. Атқан оғым бос кетпеді, жігітім. Мен сені тоқал оқпен атып, сынап едім. Шындап атсам өлер едің, одан табарым қайсы?"  депті. Сонда бұлар алысын жақын етіп, бірін-бірі құшақтап сүйісті. Тәтті тілден бал алысты. Сөйтіп аттарына мінді де әкесінің үйіне келіп түсті. Әкесі баласын көрген соң, тәңіріге риза болды. Баласын, келінін ертіп алып, Қаңлы оғыз еліне келді. Көгалға ала шатыр тіккізіп, түйеден үлек, жылқыдан айғыр, қойдан қошқар сойғызды. Құдалық тойын өткізді. Барлық оғыз елін етпен бөгеді. Қан-Төрәлі өзінің алтын шатырын тігіп, соған қалыңдығымен бірге кірді. Сөйтіп олар мұрат мақсатына жетіпті.

Сол тойға Қорқыт атам келіп, жыр айтыпты. Сөйтіп артына үлгілі сөз қалдырыпты: "Уай, заман-ай, дін үшін күрескен сол ерлерім қайда? Бүкіл әлемге бүлік салған бек-батырларым қайда? Солардың ерлігі ел аузында ғана қалыпты. Оларды ажал ұрлап, жүздерін қара жер жауыпты. Өмір деген тұрақсыз. Адам бұл дүниеге келеді де, кетеді. Өмірдің ақыры  ажал Өлер сағатың келгенше құдай сені, хан ием, дініңнен айырмасын. Залым адамдарға күнің түспесін. Құдайдың өзі жаққан үмітің сөнбесін. Сіздің жарық жүзіңізді көрген соң, бес ауыз дұға бірлесіп, өлмес тағылым болсын. Хан ием, Мұхаммедтің аруағы үшін құдай ол дүниеде күнәңді кешірсін".

Қорқыт Ата кітабы.

Оғыздардың батырлық жырлары // Эпос.

 Алматы: Жазушы, 1986.  128 б. (22-84 бб., 114-121 бб.)

Аударғандар Ә. Қоңыратбаев, М. Байділдаев.





ҚОРҚЫТ АТА ДҮНИЕТАНЫМЫ15

Бірі Германиядағы Дрезден, екіншісі Ватикандағы Аростолика кітапханаларында сақталып қалған "Қорқыт Ата кітабының" XV ғасырда хатқа түскені рас. Бірақ бұл жырлардың VII-VIII ғасырлар арасында туғаны, араға уақыт салып Қап тауын асып, Анадолы жеріне табан тіреген ұрпағының ата жұртын сағынып, есінде қалған Қорқыт жырын қағазға түсіргені ғылымда дәлелденген шындық. Қорқыт Ата жыры ата жұрттан жыраққа қоныс аударған түрік баласының жадында жеті ғасыр бойы сақталған болса, ата жұрттың өзінде, тіпті, аты дүрілдеп аңызға айналған шығар-ау. Шыны да сол. Қорқыт Ата аңызы, оның жыры мен күйі, арманы мен мұраты он ғасырдан астам уақыт бойы Еуразия құрлығының орталығын жайлаған барша түркі жұртының иманы мен сезімін баурап, рухын шыңдап келе жатқаны ақиқат. Тіпті, зерделеп қараған адам Жүсіп Баласағұн мен Әбу Насыр әл-Фараби еңбектерінен, Науаи мен Низами дастандарынан, Асан Қайғы мен Бұқар жырау толғауларынан, Мақтымқұлы мен Жүніс Әміре шығармаларынан, Абай мен Мағжан жырларынан Қорқыт Ата ойларының ізін оңай-ақ табар еді. "Көроғлы" мен "Алпамыс" эпостарындағы, "Хан-Шентай" мен "Жүсіп-Ахмет" дастандарындағы философиялық ойлар "Қорқыт Ата кітабымен" тікелей үндестік табады.

Бұдан шығатын қорытынды: Қорқыт Ата рухани мұрасы бүкіл түркі халқының VII-VIII ғасырдан кейінгі мәдениетіне негіз боп қаланған іргетас екен.

Сонымен, есімі мен өсиеті он ғасырдан астам уақыт бойы халық аузынан түспей келе жатқан Қорқыт Ата кім? Тарихта болған ба өзі?

"Баят руында Қорқыт Ата дейтін білікті, сәуегей адам болыпты. Тәңірі зердесіне салған соң оның болжамдары қатесіз болған... Оғыз тайпаларында Қорқыт Ата ең қиын деген мәселелерді шешкен. Қандай ғана қиын іс болмасын, Қорқыттың кеңесін алмай, ел ешбір жұмысқа қол ұрмаған. Ел оның барлық өсиетін (билігін) бұлжытпай орындаған",  деп басталады XV ғасырда хатқа түскен "Қорқыт Ата кітабы".

Шыны сол: ғасырларды көктеп өтіп бізге жеткен Қорқыт Ата жырлары, ең алдымен, елді ел етіп сақтап қалудың қамын толғайды. Батырлықты, бір сөзділікті, ел мүддесі жолында жанын беруге даяр жан пидалықты өсиет етеді барша түрік жұртына. "Қолына өткір қылыш алып, соны жұмсай білмеген қорқаққа қылыш сілтеп, күшіңді сарп етпе  дейді VII ғасырдан жеткен Қорқыт баба үні,  Батыр туған жігіттің садағының оғы да қылыштай кесіп түседі... Ат жемейтін ащы шептің гүлденіп еспегені жақсы. Адам ішпес ащы судың жылға қуып ақпағаны жақсы. Атаның атын былғаған жетесіз баланың әке омыртқасынан жаралып, ана құрсағында шырылдап тумағаны жақсы. Ата даңқын шығарып, өзінің тегін қуған балаға ешкім жетпейді".

Осылай деп болашақ ұрпағына айтар аманатын бір түйіндеп алады да, қара қобызын қолына алып ерлік жырын толғайды ол Түркі жұртының елдігін нығайтқан Баяндүр, Қазан сынды билеушілердің парасатын дәріптейді, Бұқаш, Ораз, Бисат, Бәмсі-Байрақ сынды ел қорғаған ерлердің батырлығын үлгі етеді келешекке. Намыс пен ар, ел мен жер, қарыз бен парыз туралы түркілік түсініктердің арғы тегін тексергіңіз келсе, Қорқыт жырларын оқыңыз. Осыдан он үш ғасыр бұрын емес, күні бүгін жазылғандай отаншылдық рухымен баурап алады жаныңды. Әсіресе, "Қорқыт Ата кітабындағы" он екі жырдың ішіндегі соңғысы  Бәмсі-Байрақтың қазасы туралы толғаныс тұтасқан ел іргесінің байқаусыз түскен іріткі алауыздықтан ыдырайтыны туралы ауыр ойларға жетелейді.

Сірә, бұл жыр бүгінгі түркі халықтарының, ол замандағы жеке-жеке тайпалардың арасына алауыздық кіріп, бірі Ұрымға, бірі Қырымға ыдырай бастар тұста туса керек. Барша ғұмыры мен ақыл-парасатын түркі елінің бірлігін сақтауға жұмсаған Қорқыт Ата мұндай алауыздықтан қатты шошыса керек. Сөйтіп, өзінің соңғы жыры "Бәмсі-Байрақты" толғайды. Ал бұл жыр кейін халық жадында шыңдала келе "Алпамыс батыр" эпосына айналған. Мына қызықты қараңыз: бүкіл түркі халықтарының ата мекенінде қалған қазақтың ең танымал екі ерлік эпосы бар. Бірі  "Алпамыс батыр", екіншісі "Қобыланды батыр". Ғалымдардың айтуынша, "Қара қыпшақ Қобыланды" жырының негізінде XIV ғасырдағы ноғай-қазақ арасының ажырауы, яғни, "ел айырылған" күйінің сарыны жатыр.

Ал VII ғасырдан жеткен Қорқыт Ата жырының дерегіне сүйенсек, "Алпамыс" жырының негізіне де біртүтас түркі ұлысының ыдырау оқиғасы арқау болған екен. Демек, халық жады туған бауырынан айырылған оқиғаны мәңгі-бақи ұмытпай, жүрегіндегі жарасын Қорқыт Ата сынды кемеңгерлерінің аузымен болашаққа жеткізіпті.

Бұл құбылыс бүгінгі күні қайта табысқан барша түркі халықтарының ынтымағы мен бауырластығын көздің қарашығындай сақтау қажеттігін тағы да ұғындыра түседі. Қорқыт Ата өсиетінен алар бірінші тағылым  осы.

Екіншіден, Қорқыт  ел бірлігін нығайтқан кемеңгер қайраткер ғана емес, түркілік дүниетанымның мәйегін жасап кеткен ғұлама ойшыл, әлемдік ақыл-ой мәдениетінде өз орны бар философ-гуманист. Зерттеушілер өлімнен қашқан Қорқыт философиясын әйгілі шумер эпосы "Гильгамеш туралы жырдағы" Гильгамеш әрекетімен салыстырады. Ал, ұлы Мұхаң  Мұхтар Әуезов Қорқыт аңызын гректің адамзатқа от ұрлап әкеліп сыйлайтын Прометей туралы аңызымен теңестіреді. Қалай болғанда да, мәңгілік өмір жолында күресу, күй тілімен ажалды жеңу философиясы әлемдік философиядағы оқшау ой. Алайда өмір мен ажал, жан мен тән, пәнилік пен бақилық ұғымдары  түркі дүниетанымындағы ең ежелгі де етене ұғымдар. Ежелден табиғатпен етене араласып, дүниенің өтпелілігіне, байлық пен бақыттың баянсыздығына күн сайын көзі жетіп, осынау әлем жаратылысын оймен саралап үйренген халық мәңгілік өмір туралы армандамай тұра алар ма, сірә?!

Талай дүбірлі оқиғаның қайнаған ортасында болған, Еуразия құрлығының жартысына жуығын билеген түркі жұртын жырымен де, күйімен де аузына қаратқан, ғұмырының соңында бірлігі ыдырай бастаған туған жұртының алауыздығына күйінген Қорқыт Ата ажалдан қашып, мәңгілік өмір іздеп дүниенің төрт бұрышын кезіп кетеді. Бірақ қайда барса да, алдынан көр қазып жатқан адамдарды жолықтырады. Халық аузында тағдырға налығанда, күйінгенде, торыққанда айтылатын "Қайда барсаң да Қорқыттың көрі" деген сөз осыдан қалған.

Алайда түркі жұртының өршіл рухының символы сынды Қорқыт Ата бұған налымайды. Дүниенің кіндігі  өз ата мекені Сырдың жағасына келіп, Желмаясының жабуын дарияның бетіне төсеп, үстіне өзі отырып, қара қобызын қолына алады. Жабу суға батпайды, қобыздан төгілген мәңгілік өмір сарыны бір сембейді, жан-жануар біткеннің бәрі дария жағасына жиналып, күй үніне елти құлақ түреді. Қорқыт Ата осылайша жүз жыл бойы Жаналғышты күй сазымен маңына жуытпай, Сырдария үстінде өмір жырын толғайды. Тек әл жинап алу үшін бір сәт қалғып кеткен кезінде ғана ажал астыртын жылан боп келіп, шағып алады.

Бұл  аңыз. Аңыз болса да, философиялық мазмұны терең, өмір сүйгіштік рухы өшпес аңыз. Мұны бүкіл әлем ғұламалары мойындайды. Тек мойындап қоймай, түркі жұртының өмір мен өлім туралы түсінігінің әдемілігіне, өмірге құштар рухының асқақтығына тамсана таңғалады. Мәңгілік нәрсе  өнер, шығармашылық, адамның артында қалатын өшпес ізгі ісі.

Бұл  аңыз. Аңыз болса да, бүкіл түркі жұртының арманы мен мұратын бейнелейтін әпсана. Халық көзі тірісінде кемеңгер көшбасшысы болған көзі жұмылған соң да пайғамбар сынды сиынатын піріне айналған киелі бабамызға ажалды да жеңгізіп отыр. Дүниедегі қашып құтыла алмас құдірет  ажалдың өзі Қорқыт Ата өнерінің алдына кеп тайсақтаған. Міне, Қорқыт туралы аңыздың әлем халқын таңдандыратын мәйегі осы.

Ал, өмір мен өлім туралы Қорқыт Атаның өзі не дейді? Оқып көрелік: "Тәңір пендесінің маңдайына не жазса, сол болады. Оның жазуынсыз адам жамандық көрмейді, ажал келіп өлмейді. Өлген тірілмейді, кеудеңнен жаның кетсе, ол қайтіп келмейді. ...Қар қаншама қалың жауғанымен  жазға бармас. Гүлденіп өскен бәйшешек  күзге бармас...":

Кемеңгер бабаның өмір туралы толғамдары осылай жалғасып кете береді. Ойыңа еріксіз түркі жұртының кейінгі даналары Жүсіп Баласағұнның "Құтты білігіндегі"

Кісі мәңгі болмас, мәңгі аты,

Арыға мәңгі қалар шапағаты, 

деген жолдар, немесе Махмуд Қашқаридің "Диуани лұғат ат-түркіндегі":

Қураған ағаш иілмес

Қураған шыбық түйілмес, 

деген жолдар, немесе Әбу Насыр әл-Фарабидің мәңгілік парасат туралы ілімі, ең соңында, ұлы Абайдың:

Алды үміт, арты өкініш алдамшы өмір,

Желігіп жерге тықпас кісің бар ма?! 

деген өлең жолдары оралады. Байқап қарасаң, Қорқыт, Баласағұн, Қашқари, әл-Фараби, Науаи, Низами, Ұлықбек, Иасауи, Абай боп жалғасып кете беретін түркі ғұламаларының бәрінің өлім мен өмір, жан мен тән туралы түсініктері бірін-бірі толықтырып, тұтас бір түркілік дүниетаным әлемін құрайды.

Тіпті, Қожа Ахмет Иасауи әулие қанымызға сіңірген ислам философиясындағы сопылық ағымның біздің түркілік дүниетанымымызбен етене бауырласып кетуіне де осы ұғымның жақындығы, түсінік ұқсастығы себеп болған.

Өмір мен өлім туралы, жер бетіндегі тіршіліктің мәні жайындағы Қорқыт Ата философиясының мәйегін ұғынбаған жан ғұмыр бойы адамзатты толғандырған осы сауалдардың ақиқатын іздеп, көзі тірісінде хақтың өзімен дидарласуын мұрат тұтқан, сөйтіп, "жер бетінде өлмес бұрын тірі өліп", алпыс үш жасында өз еркімен қылуетке түскен, сол жер астында тағы да алпыс үш жыл ғұмыр кешіп, қазір бәрімізді таңдандыратын ақыл кітабы "Диуани хикметті" жазған Қожа Ахмет Иасауи тағылымын да, оны айтасыз, бүкіл түркі жұртының басқалардан өзгешелеу мұсылмандық иманын да түсінбеуі кәдік.

Расында да, бірі құдіретті күйімен жүз жыл бойы ажалды маңына жолатпаған, екіншісі көзі тірісінде сол ажалға өз еркімен мойын ұсынып, алпыс үш жыл бойы жер астында тіршілік еткен түркі даласының қос ғұлама ойшылының мұраты да, арманы да түркілік дүниетанымның екі кезеңі, өмір мен өлім туралы ұғымның айқын айғағы екені даусыз. Ол мұрат, ол арман  адамзатқа жер бетіндегі өмірдің мәнін ұғындыру, адамдар жүрегіне қайсар рух пен кемел ізгіліктің дәнін себу, яғни Иасауиша айтсақ, "жүз жыл өмір сүрсе қарымас, жер астына кірсе шірімес" асыл қасиеттер дарыту. Демек, Қорқыт Атаның өмір философиясы Жүсіп Баласағұннан бастап, Қожа Ахмет Иасауиге дейінгі, Науаидан бастап Абай Құнанбайұлына дейінгі түркі ғұламаларының дүниетанымын түсінудің кілті екен.

Үшіншіден, Қорқыт Ата - қара қобызды түркі жұртының аруақты аспабына айналдырған ұлы күйші, бүгінгі тілмен басқашалау айтқанда, түркі саз өнерінің негізін қалаушы. "Күй атасы  Қорқыт" дейді қазақ халқы. "Қорқыт Шығыстың ең алғашқы бақсысы" дейді Шоқан Уәлиханов. Қай пікірде де шындық бар. Күй өнері, қобыз тарту үрдісі Қорқыттан басталғаны тарихи шындық болу керек, сірә?! Бұл пікірімізге, он үш ғасыр бойы жоғалмай, сиқыры мен сазын сақтап бізге жеткен Қорқыт Атамыздың өз күйлері айғақ. Бұл пікірімізге Қорқыт Ата қалыптастырған өзгеше күй мектебінің Кетбұға, Асан Қайғы, Ықылас дәстүрлері түрінде жеткен! айғақ. Оны айтасыз, әлемдік өркениет тарихында түңғыш музыка энциклопедиясын жазып шыққан Әбу Насыр әл-Фараби бабамыздың өзі шебер сазгер болған. Бізге жеткен деректер музыка аспабын да оның өзі жасап алатынын жазады. Демек, ежелгі оғыз-қыпшақ отанында дүниеге кеп, әмбебап білімімен әлемді тамсандырған, батыс-шығыс ғұламаларының бәріне Аристотельден кейінгі "Екінші ұстаз" атанған әл-Фараби "Үлкен музыка кітабын" жазарда, сөз жоқ, ата жұртындағы Қорқыт қалыптастырған саз өнерінің дәстүрін есіне алды, тіпті, өзі жасаған аспапта ойнап та байқаған шығар-ау. Бұл  болжам, бірақ негізсіз емес.

Төртіншіден, Қорқыт Ата  бүкіл түркі жұртына ортақ имандылық пен сыйластық, әдептілік пен ізеттілік өлшемдерін кейінгі ұрпағына өсиет етіп кеткен данагөй бабамыз. Қорқыттың бір күйінің шығу төркініне байланысты айтылатын "башпай" туралы аңызды есімізге алайықшы.

...Жүз жыл бойы дария үстінде күйін сызылтып отырған Қорқытқа Ақтамақ аталатын қарындасы тамақ әкеп беріп тұрмаушы ма еді? Сол сәтте дария үстінде дауыл тұрып, алай-түлей толқын тұрып, су бетіндегі екеудің берекесін алмаушы ма еді? Аласапыран шақта Қорқыттың башпайы байқамай қарындасына тиіп кетеді. Осындай әбес оқиғаға қамыққан Қорқыт қапалана отырып, "Башпай" күйін тартады. Кейін ұрланып кеп шағып алған ажал  жыланның уынан өлетінін білген сәтте, әлгі арам башпайын қабірінен сыртқа шығарып жерлеуді аманат етеді...

Дүниеде аңыз-әңгіме көп, бірақ дәл осындай биік этикалық талапты ешбір елдің аңызынан таппайсың. Түркі жұртының дәстүрлі әдеп-ғұрып өлшемдерінің түп негізін, мәні мен қасиетін ұғынғысы келген әрбір адам "Қорқыт Ата кітабын" қайта парақтап шықса игі еді.

VII ғасырдан жеткен Қорқыт Ата жырларында әке мен бала, аға мен іні, қалыңдық пен күйеу, ер мен әйел арасындағы сүйіспеншілік, бірі үшін бірі жан беруге әзірлік қалай жеріне жеткізе суреттелген десеңізші.

Тіпті, "жауыңның өзін сыйла, опасыздық жасама, намысына тиме" деп өсиет айтады Қорқыт баба.

Жалпы, түркі жұртына ортақ қонақжайлылық пен меймандостықтың, имандылық пен адалдықтың түп негізі қайда жатқанын да "Қорқыт Ата кітабынан" іздеп табу қиын емес.

Барша түркі жұртының кемеңгер ойшылы мен гуманисті Қорқыт Ата  әлемдік ақыл-ой тарихындағы да оқшау тұлғалардың бірі. Оның философиясы  өмір философиясы, жер бетіндегі адамзат тіршілігінің мәні, өтпелілігі мен мәңгілігі туралы ойға батыратын даналық бесігі. "Қорқыт Ата кітабында", тіпті, біздің ғасырымыздан бұрынғы "адамзат дүниетанымының елесі бар" дейді ғалымдар. Мысалы, Төбекөз дәу туралы аңыз. Біздің заманымыздан бұрынғы VII-V ғасырларда қазіргі түркі даласына келген гректер бұл аңызды кейін өздерінің "Одиссея" жырына қосқан.

Қорқыт Ата философиясының бүкіл адамзаттық ақыл-ой қазынасымен байланысы тек мұнымен ғана шектелмейді. Егер зерделей қарасақ, соңғы екі ғасыр бойы әлемдік сананы әжептәуір дүрліктірген батыс философиясындағы экзистенциализм ағымының да мәйегінде өлім мен өмір туралы, адам өмірінің мәні жайындағы Қорқыт Ата ойларының ұшқыны сияқты. Сондықтан Қорқыт Ата мұрасын тереңірек зерттеу, әлемдік философия бастауында тұрған данагөй баба есіміне қатысты орындарды қастерлеу тек қазақ халқы немесе түркі жұрты үшін ғана емес, барша әлем өркениетінің толыққанды тарихын түзу үшін де маңызды.

Сырбаз сәулетші Бек Ыбыраевтың авторлығымен орнатылған үш қобыз бейнелі бұл ескерткіш басында болған жанның Қазақстандағы Сырдариядан соққан самалдың ызылы ма, жоқ әлде ғасырлар қойнауынан жеткен күйдің ызыңы ма, әйтеуір бір мәңгілік сарынды құлағы шалары хақ.

Не айтады бұл сарын бізге? Зерделей құлақ түрсек, бұл сарыннан төмендегідей ой түйер едік: егер бүгінгі таңда дербес мемлекеттер шоғырын түзе бастаған тұтас түркі жұртының әр өкілі өз елінде ізгілікті қоғам орнату мен қарыштап ілгері дамытудың іргетасын іздесе, сол берік іргетас Қорқыт Ата мұрасынан бастау алар табиғи етене дүниетаным жүйесі болары сөзсіз.

Егер біз замандастарымыздың ғана емес, болашақ ұрпақтарымыздың да бір-біріне арқа сүйер мәңгілік бауыр болып, ынтымақтаса тіршілік етуіне тұғыр іздесек, сол мықты тұғыр да Қорқыт Ата аманатына адалдық болмақ.

Қорқыт жырларындағы отаншылдық пен ерлік, ізгілік пен әдептілік, сабырлылық пен төзімділік  біздің бәріміздің ата-бабаларымызды қандай қиын сыннан да алып шыққан түркілік қанымызда бар асыл қасиеттер. Осы болмысымыз бен дүниетанымымызды келер ұрпақтарымыз да мәңгілікке жалғастырып, адамзат өркениетінің тарихында лайықты орнымызды иелену үшін біз Қорқыт Ата мұрасын асқан ұқыптылықпен жинап, жан-жақты зерделеп, өскелең буынға үнемі үлгі-өнеге етуіміз қажет. Бүкіл адамзаттық ақыл-ой қазынасының шынайы тарихын жасауды мақсат еткен әлем зиялылары да дүниежүзілік философия ілімінің атасы сынды Қорқыт баба мұрасын жүйелі зерделеуге ат салысады деп сенеміз.

Сонымен, түркі тайпаларының тарих қойнауындағы ірі тұлғаларының бірі Қорқыт Ата біздің халқымыздың рухани мәдениетінің ділдік дәстүрінің белгілі бір бағытта өрбуіне үлкен ықпал еткен ғұлама. Оның көтерген рухани мәселелері, жеке басының өмір салты талай ұрпаққа өнеге болар деңгейде. Өмір мен өлім, тән мен рух, адам мен өнер арасындағы қатынастарды анықтау философияның мәңгі зерттеуге тиісті мәселелері болып табылады. Демек, Адам мен Әлемнің ара қатынасының ең күрделі теориялық мәселелері қазақтың ежелгі даласында да күн тәртібіне қойылып өз шешімін іздеген. Ғұламалар кейде бір тылсым көрегендікпен келесі ұрпағына рухани мұрасын "Ақиқат сыйы" ретінде қалдырып отырған. Бұл кереметтің тек терең астарын түсінген адам ғана сол бұлақтан сусындап, ақиқаттың нәрлі дәмін тата алады. Ал, енді көкейіне тереңдеп бойламаған пенде үшін ол мұраның құндылығы да шамалы, рухани әсері де болмайды.

Әрбір ойшылдың жинақтаған рухани байлығының іргетасын қалайтын құндылықтар жүйесі болады. Ол өмірге деген қатынасының өзек жарды бейнесіне айналады. Міне, сол тұрғыдан алғанда Қорқыт үшін Адам әлеміне ең қажетті дүние  Өмір болып табылады. Бұл жерде Өмірді Жер бетінде жай ғана тіршілік етумен шатастыруға болмайды. Әрине, адам өмір сүру үшін алдымен тіршілік Иесі болу керек екені белгілі. Бірақ, тіршіліктің де тіршілігі бар. Хайуан да, өсімдік те тіршілік етеді. Ал, олардан адами тіршіліктің айырмашылығы  оның Өмір деңгейінде өтуінде, яғни қасиетті рухтың берген қасиетін әлемге паш етуінде.

Табиғаттың өз заңдылығымен уақыты болғанда Тіршілік иесі үшін келетін құбылыстың қатарына  Өлімді жатқызу қай халықтың болса да дәстүрлі ділінде, мәдениетінде тереңнен орын алған түсінік. Болмыста пайда болған нәрсенің үнемі өзгеріске ұшырап, бір күйден екінші күйге ауысып жататындығы  мәңгілік пен уақытшалықтың, шектілік пен шексіздіктің арасындағы байланыстың үзілмейтіндігінің белгісі.

Міне, тіршіліктегі қандай сәтті болса да, тіптен өлімді де мойынсұнушылықпен қабылдауға тиістіліктің орнына (мұсылман дінінде бұдан басқаша көзқарас күнә болып есептеледі), оның белгілі бір тұрақтылығы тәртібін мойындамау және бұл күрделі мәселенің жаңа шешімін іздеу сияқты талпыныстарды Қорқыт Атаның әрекетінен байқаймыз. Бір қарағанда, қарапайым сана тұрғысынан алғанда "Қорқыттың әрекеті" босқа әурешілік сияқты, психология тілімен айтқанда "танатафобия" (яғни "өлімнен қорқу" ғана). Сондай ұлылық деңгейіне жеткен адам, болмыстың терең жатқан қыр-сырын түсінуге тырысқан жан "кезіндегі Сократтың өлімді у ішу арқылы қабылдағанын үлгі ете алмағаны ма?"  деген сұрақтың туындауы ғажап емес.

Мәселенің төркіні тереңде жатыр. Бұл Ғаламға кімдер келіп, кімдер кетпей жатыр. Гректің ұлы ойшылының іс-әрекеті "мен барда өлім жоқ, өлім бар жерде мен жоқпын" деген принциптен туындаса, екінші жағынан бұл өмір үшін күрестен бас тарту және сол арқылы әлеуметтік текетірес алдындағы өз беделін нығайта түсу әрекеті.

Әрине, бұл жерде біз сынаудан немесе ұлы философты жазғырудан аулақпыз. Ол тіршіліктегі өзінің адамдық еркін таңдау құқығын өз түсінігінше пайдаланды. Бұл таңдау  адамның тағдырын қалыптастыратын күш.

Ал енді Қорқыттың өмір философиясы сол қорқынышқа негізделген жоқ, сол өмірді барынша лайықты сүруге оны адам деген атқа сай келетін тұрғыда ғана түсінуге, өткізуге шақырады. Қорқыттың өмір сүру тәжірибесі  Жоғарғы Рухтың жалпы адамзатқа берген адамша өмір сүрудің рухани үлгісі сияқты. Шын тереңдеп түсінген адамға Қорқыттың өмірі арқылы адамның тіршілігі тек қана шығармашылық арқылы өмірге айналатындығын байқатады. Шығармашылықтың ең бір жоғарғы көрінісі өнерде дегендей түсінік туындайды.

Қорқыттың қобызды тартуы  жай ғана музыкалық дарындылықты таныту емес, бұл адамның көп жақты болмысының бір қырын көрсету, сөйтіп, сол арқылы Ғаламдағы  Өмір деген супер-құндылыққа жол ашу болып табылады. Кімге болсын өмір патшалығында барынша ұзақ қалу үшін, оған берілген рухты шыңдау үшін адамдық екі міндетті атқаруы тиіс: біріншісі  Махаббат, екіншісі  Шығармашылық.

Қорқыт Атаның түсіне кіріп, аян берген періштелер оны Шығармашылыққа шақырады, бойындағы дарынын әлемге паш етуге жетеледі. Оны тіршіліктегі әр түрлі құндылықтарды теріп алуға емес, бойындағы дарынын беруге ұмтылдырды. Сондықтан оның күнделікті қарапайым тіршілігі  нағыз өмірге айналды. Соның арқасында Қорқытты қалың түркі елі пір тұтады.

Қорқыттың әрбір шығармасы жай ғана орындалған күй емес еді, оның әрқайсысы әлемге, өмірге деген махаббаттан туындаған жүрек лебізі (интенциясы) болатын.

Шығармашылықтың болмыстағы көрінісі тек дәстүрлі түсініктегі өнер салаларымен шектелмейді, ол адам болмысының, оның әлеуметтік әлемінің барлық саласын қамтиды. Тіршілік етуді өнер деңгейіне көтерген адам ғана оны Өмір сүру дәрежесіне дейін жеткізе алады. Ал, тіршілікті тек инстинктік шамада өрбіту оны өмірде пендешілік ауқымынан шығара алмайды. Өмірдің алдымен құндылық екендігін мойындатпайды. Пенде күйкі тірліктің құрбаны, құлы болып қала береді.

Шын мәнінде, өмірдің кез-келген сәті  әрбір адам үшін берілген кереметтерді пайдалана білу мүмкіндігі. Оған немқұрайлылық немесе оны пендешілікке бағындыру адамды "өлім" деген құтқарушысына қарай жетелетеді. Бұл Жоғарғы Рухтың заңы. Өйткені жан барынша кірлемеу үшін, пенде түнекке қарай құлдырамау үшін тағдыр "өлім" деген көпірдің есігін ашады. Тек біздер оған "Ажал" деп ат қойып, көз көріп, үйреніскен жандарымызды қимаймыз. Негізінен алғанда жан мен тәннің арасындағы айырмашылық та, бірлік те осы болмыстың екі қырының  өлім мен өмірдің байланысын танытады. Тәннің уақытша болмысы жалпы табиғаттың ырғаққа толы заңдылығына бағынады. Ал, жанның мәңгілігі оның кіршіксіз таза болуы. Оның рух арқылы дамуы  адамға берілген орасан зор жауапкершілік пен сынақ іспетті. Жоғары Рухтың Зерде Иесіне сенімінен туындаған баға жетпес сыйы деп бағалауымыз керек.

Қорқыт көтерген мәңгілік мәселесі  өмір сүйгіштікке шақыру, өмірді сүйген адам ғана өз ұрпағын адамгершілік негізінде тәрбиелейді, сол арқылы жалпы халықтың болашағы алдында өзінің жауапкершілігін түсінеді және перзенттік борышын барынша парасаттылықпен, ыждағатты түрде орындауға тырысады. Адамның тектілігі де, намысының негізгі кейпі де осында жатыр. Тектілікке атаққа іліну немесе байлық пен мансап құру жатпайды, керісінше, дүниенің сырын, оның терең мәнін жүрегіңмен түсініп, ақылыңмен екшеп, айналаңа жылуыңды шаша жарқын өмір сүруді жатқызуға болады. Адам жақсы істің жалғасын біліп, дүниені көркейтуге өз үлесін қосуы, дарынын шабытпен шалқытып, адамдарды біріктіре білсе тектіліктік танытқаны. Бұл болмыста өмір сүре білу дегеніміз әлеуметтік шындықтағы қиындықтарды белсенді түрде жеңе білу, мүмкіндігінше тіршілікпен үйлесімділікті орнатуға ат салысуы. Бұл іс-әрекеттегі ұқыптылық  адамның үлкен Өмірдің алдындағы жауапкершілігі. Қорқыттың қалғып кеткен кезінде жыланның шағып өлтіруі кездейсоқ оқиға ғана емес. Бұл  адамдарға берілген Жоғарғы Рухтың ескертуі. "Ешқашанда пендешіліктің қызығына түсіп, нәпсінің құлы болмау" қажеттігіне меңзеген дерек деп түсінуіміз керек сияқты. Яғни бұл өмірде кездейсоқ еш нәрсе болмайды. Бәрінің ішкі себептері мен мәні бар құбылыстар.

Сөйтіп, Қорқыттың өмірдің құндылығын өнерден іздеуі келесі ғасырларда Әл-Фарабидің оны ғылым мен білімнен іздеуімен жалғасады. Бұл түркі мәдениетінің жаңа қырын танытады, яғни ол дәстүрлер сабақтастығында өзіндік өрнегін тапқан шығыстық өркениеттің бір көрінісі болатын "Шығыстық ұстаздың терең ойлы" еңбектері  өмір сүрген кезеңде шығармашылық арқылы үлкен жетістіктерге жетуге болатындығын дәлелдегендей. Бұл Қорқыт идеясының жасампаздығының белгісі.

Қорқыттың рухани мұрагерлері өмір құндылығын нағыз Мәндік деңгейге дейін көтерді. Әсіресе шығыстық рухани ділімізде Қожа Ахмет Иасауидің орны бөлек. Оның барлық сопылық өмірі Аллаға деген, адамға деген, Ақиқатқа деген махаббатты жырлауға арналған. Міне, сөйтіп түркі даласында рухани құндылықтардың негізгі жүйесі сонау ерте заманнан-ақ аңғарыла бастаған. Ғұламалар өз ұрпағына дұрыс жолды меңзеп, көрсете білген. Сондықтан бұл рухани мұралар әлі де терең философиялық зерттеулерді қажет ететін дүниелер.

Ә. НЫСАНБАЕВ.





"ОҒЫЗНАМА"

І. ОҒУЗ ҚАҒАННЫҢ ТУУЫ МЕН БАЛАЛЫҚ ШАҒЫ БАЯНЫ

1....Тағы мұнан соң сүйініш тапты. Және күндерде бір күні Айқағанның көзі жарыды, босанды. Еркек бала туды. Осы баланың өңі, шырайы көк еді, аузы оттай қызыл еді, көздері қара кер, шаштары, қастары қара еді. Жақсы тектілерден де көріктірек еді.

2. Осы ұл анасының омырауынан бір-ақ рет сүт еміп, бұдан артық ембеді. Шикі ет, тамақ, шарап тіледі. Тілі шыға бастады. Қырық күннен соң үлкен болды, жүрді, ойнады. Осы ұлдың аяғы өгіз аяғындай, белі бөрі беліндей, жауырыны бұлғын жауырындай, кеудесі аю кеудесіндей еді. Денесінің бәрін түгел түк басқан еді.

Малдарды күтіп жүретін болды,

Аттарға мініп жүретін болды,

Аң-құс аулап жүретін болды.

II. ОҒУЗ ҚАҒАННЫҢ ЖІГІТ БОЛУЫ ЖӘНЕ ЕРЛІК КӨРСЕТУ ҮШІН АТТАНУ БАЯНЫ

3. Оғуз қаған күндерден соң, түндерден соң жігіт болды. Бұл // заманда бұл жерде бір үлкен орман бар еді, көп теңіздер, көп өзендер бар еді. Мұнда жүгірген аң көп-көп еді, мұнда ұшқан құс көп-көп еді. Осы орман ішінде үлкен бір қат1 бар еді. Малдарды, ел-жұртты жеп қоймаушы еді. Өзі үлкен еді, өзі үрейлі бір аң еді. Зор айбатпен ел-жұрттың жүрегін шайлықтырып еді. Оғуз қаған бір ер жүрек кісі еді. Ол бұл қатты аулауға ой қылды.

4. Күндердің бір күні (Оғуз қаған) аңға шықты. Найза, // жай, оқ, тағы қалқан алып аттанды.

(Сол орманға барды. Барып) бір бұғы ұстап алды. Сол бұғыны талдың шыбығымен ағашқа байлады. (Өзі қайтып) кетті. Бұдан соң ертеңіне таңертең қайта келді. (Келіп) көрді. Қат бұғыны алған екен.

Және де бір аюды (ұстап) алды. (Сол аюды) алтынды белбеумен ағашқа байлады. (Өзі қайтып) кетті.

Бұдан соң ертеңіне таңертең қайта келді. Келіп көрді. Қат аюды алған екен.

5. (Оғуз) тағы да осы ағаштың түбіне (келіп) тұрды.

Қат келіп басымен Оғуздың қалқанын соқты. Оғуз найзамен қаттың басына соқты, оны өлтірді. Қылышпен басын кесті. (Кесіп) алып, кетті.

Тағы да келіп көрді. Көрсе бір сұңқар қаттың ішек-бауырын жеп отыр екен. Оғуз жаймен, оқпен сұңқарды өлтірді. Қылышпен басын кесті.

"Сұңқардың белгісі мынадай".

Бұдан соң (Оғуз) айтты:

Бұғы жеді,

Аю жеді, 

6. Найзамен өлтірді,

Темір болған соң;

Қатты сұңқар жеді, 

Жаймен оғым өлтірді,

Жел боп ұшқан соң, 

деп айтты да, (жүріп) кетті.

"Және қаттың белгісі мынадай".

III. ОҒУЗ ҚАҒАННЫҢ ҮЙЛЕНУ БАЯНЫ

Ай, Күн, Жұлдыз, Тағ, Көк, Теңіз деген балаларының тууы баяны

Күндерде бір күн Оғуз қаған бір жерде Тәңіріге жалбарынып отыр еді. Қараңғы болды. Көктен бір жарық (сәуле) түсті. Күннен аян, айдан қуқылырақ еді. Оғуз қаған (көк жарыққа қарай) жүрді, көрді. Көрсе // әлгі жарықтың арасында бір қыз бар екен, жалғыз отыр екен. Артықша көрікті бір қыз екен. Ол қыздың маңдайында оттай сәуле шашқан бір меңі бар екен. Алтын қазықтай екен.

Осы қыз сондай көрікті еді: күлсе Көк Тәңірі (нің өзі) күлетіндей, жыласа Көк Тәңірі (нің өзі) жылайтындай еді.

Оғуз қағанның оны көргенде жаны қалмады. (Ол) 8. қызды алып үйіне (кетті). (Оны) сүйді, алды. // Бірге жатты. Тілегі қабыл болды. (Сол қыз) жүкті болды. Күннен күн өтіп, түннен түн өтіп, көзі жарыды, үш ер бала туды. Біріншісіне Күн (деп) ат қойды, екіншісіне Ай деп ат қойды, үшіншісіне Жұлдыз (деп) ат қойды. Бір күндері Оғуз қаған тағы да аңға кетті. (Аңда жүрсе) бір көлдің ортасынан бір ағаш көрді. Бұл ағаштың қуысында // 9. бір қыз бар екен. Жалғыз отыр екен. Артықша көрікті бір қыз екен Ол қыздың көзі көктен де көгірек екен, оның шашы теңіз толқынындай екен, тісі інжудей екен.

(Осы қыз) сондай көрікті еді: жер басқан ел-жұрт оны көрсе: "Ай, ай! Ах, ах! Өлерміз!"  деп сүттен қымыз болатындай еді. Оғуз қағанның оны көргенде ынтығы кетті, жүрегіне от түсті. (Оны) сүйді, алды. Бірге жатты. Тілегі қабыл болды. (Сол қыз) жүкті болды.

Күннен күн өтіп, түннен түн өтіп көзі жарыды, үш ер бала туды. Біріншісіне Көк (деп) ат қойды, екіншісіне Тау (деп) ат қойды, үшіншісіне Теңіз (деп) ат қойды.

IV. ОҒУЗДЫҢ ҚАҒАН БОЛУЫ ЖӘНЕ ҮЛКЕН ТОЙ ЖАСАУЫ, ТӨРТ ТАРАПТАҒЫ ЕЛДЕРГЕ ЕЛШІЛЕР ЖІБЕРУІНІҢ БАЯНЫ

Бұдан соң (бір күні) Оғуз қаған үлкен той берді, ел-жұртын жарлық // шашып шақырды. (Тойға жұрт көп) келді. Үлкен жиын болды.

(Тойға арнап) қырық орындық, қырық2 үстел жайғызды. Неше түрлі тамақ, неше түрлі шарап, сорпа-су қымыз ішіп-жеді. Тойдан соң Оғуз қаған бектеріне, ел-жұртына жарлық берді. Тағы да айтты:

Мен сендерге болдым қаған!

Алалық жай, тағы қалқан!

Тамға бізге болсын бұйан3

Көк бөрі болсын ұран!

Темір жыда//лар4 бол орман

Ау жерде5 жүрсін құлан!

Тағы талуй6, тағы мүрен7,

Күн, ту бол. Көк қурықан8,

деп айтты. Және бұдан соң Оғуз қаған төрт тарапқа жарлық жүргізді. Білдіргілік9 жазып елшілеріне беріп жіберді. Әлгі білдіргілікте былай деп жазылған еді деп айтты:

Мен Ұйғырдың қағаны боламын

Жердің төрт бұрышының қағаны болсам керек-ті,

13. Сендерден бас имек // тілеймін, көнсең керек-ті.

Кімде-кім аузыма қарар болса,

Тарту тартып, дос тұтармын.

Кімде-кім аузыма қарамас болса,

Шамырқанып, әскер құрып, дұшпан тұтармын!

Үдере басып, асып-састырып,

Жоқ ету үшін қыларымды қылармын! 

деп айтты.

14. Сол заманда оң жағында10 Алтын қаған деген бір қаған бар еді. Сол Алтын // қаған Оғуз қағанға елшілерін жұмсады, жіберді. Қыруар көп алтын-күміс бастатып, нешеме қымбат жақұт тас алып, есепсіз асыл бұйымдар жіберіп, жұмсап, Оғуз қағанға сыйға берді. Аузына қарады. Жақсылап бергі" (төлеп) достасты, онымен жақындықта болды.

15. Сол жағында12 Урум13 деген бір қаған бар // еді. Сол Урум қаған Оғуз қағанның барлығын тұтпас еді. Қатылғағу бармас еді14. "Мұның сөзін қабыл алмайтын! (Тұрысатын болса) тұрысамын!"  деп жарлығына бағынбады.

V. ОҒУЗ ҚАҒАННЫҢ УРУМ ҚАҒАНҒА ҚАРСЫ АТТАНУЫ (НЫҢ) БАЯНЫ.

ОҒУЗ ӘСКЕРІН КӨК БӨРІНІҢ БАСТАП ЖҮРУІ (НІҢ) БАЯНЫ

Оғуз қаған қатты қаһар шақырып, Урум қағанға аттануға ниет қылды. Әскермен бірге аттанып, туларын ұстап (жүріп) кетті. Қырық күннен соң Мұзтау деген таудың түбіне келді.

16. Шатырларын түсіріп, шөк болып ұйықтап кетті. Таңертең болғанда Оғуз қағанның шатырына күндей бір жарық кірді. Ол жарықтан көк түкті, көк жалды бір еркек бөрі шықты. Осы бөрі Оғуз қағанға сөз беріп тұрып, былай деді:

17. "Ай, ай Оғуз!

Урум үстіне сен аттанар болсаң!

Ай, ай Оғуз!

Қызметіңде мен жүрер боламын! 

деп айтты.

Бұдан соң Оғуз қаған шатырын түргізіп, (жүріп) кетті. (Бір уақытта) қарады, (қараса) әскердің алдын бастап көк түкті, көк жалды үлкен бір еркек бөрі шауып барады екен. (Оғуз да әскерімен) ол бөрінің артынан соңына түсіп, шаба жөнелді.

18. Бір // неше күндерден соң көк түкті, көк жалды бұл үлкен бөрі тоқтады. Оғуз да әскерімен тоқтады.

VI. ОҒУЗ ҚАҒАННЫҢ УРУМ ҚАҒАНЫМЕН СОҒЫСЫ БАЯНЫ.

УРУМ ҚАҒАНДЫ ЖЕҢУІ ЖӘНЕ ЕЛІН ҚАРАТУ БАЯНЫ

Ол жерде Етіл теңіз деген бір теңіз бар еді. Етіл теңіздің төменгі жағында бір қара тау етегінде ұрыс болды. Оқпен, найзамен, қылышпен ұрысты. Әскерлердің арасында көп-көп ұрыс болды //.

19. Ел-жұрттың көңілінде көп-көп қайғы болды. Ұстасу, соғысы сондай жаман болды:  Етіл теңізінің толқыны қып-қызыл, сіп-сіңірдей15 болды. Оғуз қаған басты, Урум қаған қашты. Оғуз қаған Урум қағанның қағандығын16 алды. Ел-жұртын

20. алды. Ордасына есепсіз өлі олжа, есепсіз тірі // олжа түсті.

VII. ОҒУЗ ҚАҒАНҒА УРУСБЕКТІҢ ОҒЛЫ САҚЛАПТЫҢ ТАРТУ-ТАРАЛҒЫМЕН КЕЛУ БАЯНЫ

Урум қағанның бір жақын-жуық адамы бар еді. Урус бек деген еді. Сол Урус бек баласын тау басындағы Терең өзеннің арасындағы өте берік қалаға жұмсады. Тағы да айтты: "Қаланы қадағалап, жақсы күзету керек. Сен және ұрыстардан соң қаланы маған аман сақтап түр",  деп айтты.

21. Оғуз қаған сол қамалға аттанды. Урус // бектің баласы (Оғуз қағанның алдынан) көп алтын-күміс жіберді. Тағы айтты: "Ай, менің қағанымсыз. Маған атам бұл қаланы берді және айтты "Қаланы қадағалап, жақсы күзету керек. Сен және ұрыстардан соң қаланы маған аман сақтап тұр,  деді. Атам қаһар қылса, менің еркім бар ма? Сенен жарлық, байлық, біліктік көремін //. Біздің құтымыз сенің құтың, біздің ұрығымыз сенің ағашыңның ұрығы. Тәңірі саған жер17 беріп, (бар игілігін) өзіне бұйырып тұр. Мен саған басымды, жан-тәнімді беремін. Салық-сай беріп, өзіңмен достықта, (ынтымақта) боламын",  деп айтты.

Оғуз қаған жігіттің сөзін жақсы көрді, сүйсінді, ризалықпен

23. күліп айтты:

Маған көп алтын жұмсапсың,

Қаланы жақсы сақтапсың, 

деп айтты.

Сол үшін де оған Сақлап (деп) ат қойды. Дос болды. (Күндерде бір күн) әскерімен Оғуз қаған Етіл деген теңізге келді. Етіл (деген) үлкен бір теңіз болатын. Оғуз қаған оған қарап тұрып айтты: "Етілдің суынан қалай өтерміз?"  деп айтты.

Әскерінде бір жақсы бек бар еді. Оның аты Ұлығ Орду бек еді.

24. Үздік, ұғымтал бір ер еді. (Сол ер) қарады, (қарап тұрса) жағада қалың тал, қалың ағаш бар екен. Ол бұл ағаштарды, талдарды кесті. Ағаштардан (сал жасады, жұрт үстіне) жайғасты. (Теңізден) өтті.

Оғуз қаған қатты сүйсінді, (ризалықпен) күліп айтты:

"Ай, ай! Сен осы жерге бек бол!

Қыпчақ деген сен бек бол! 

деп айтты.

(Оғуз қағанның әскері тағы да ілгері шығысқа қарай

25. жүрді). Бұдан соң қаған тағы да көк түкті //, көк жалды еркек бөріге қарады. Ол көк бөрі Оғуз қағанға айтты: "Енді әскеріңмен бұл арадан аттан, Оғуз! Аттан да, ел-жұртыңды, бектеріңді жи. Мен бастап, саған (жол) көрсетермін",  деп айтты.

Таңертең болғанда (Оғуз қаған) қарады. Қараса еркек бөрі әскерлерінің алдында жүріп бара жатқан екен. (Оғуз қаған) сүйсінді, (ілгері) (жүріп) кетті. Оғуз // қаған бір Шауқар 

26. (таң (деген) айғыр атқа мініп жүруші еді. Осы айғыр атты бек қатты сүйетін еді. Жолда сол айғыр ат көзден тез ғайып болды, қашып кетті.

(Сол арада) үлкен бір тау бар еді.

Ұша-қырқасы тоң және мұз болатын. Оның басы суықтан аппақ. Сол үшін оның аты Мұзтау еді. Оғуз қағанның аты осы Мұзтаудың ішіне қашып

27. кетті. Оғуз қаған бұған // көп уақыт қапа шекті. Әскерде бір зор қайратты ер, өзі бек кісі бар еді. Анау-мынаудан қорықпайтын еді, қиын жүрісте, боранды шақта оңтайлы, икемді ер еді. Осы бек тауға кірді, (қарап) жүрді. Тоғыз күннен соң Оғуз қағанға айғыр атты алып келді. Мұзтауда көп суық, аяз болғаннан ол бек қырауға малынған еді, аппақ еді.

28. Оғуз // қаған қуанышпен күлді, күліп айтты:

"Ай, сен бектерге болғын бастық,

Менен саған ат болсын Қағарлық!" 

деп айтты. Көп қымбат бұйым сыйлады.

Оғуз қағанның әскерінде үздік шебер бір кісі бар еді. Оның аты Бармақлұғ Жосун Білліг еді. Бұл шебер бір қанға шапты. Қанға үстіне өлі олжа тиеді, қанға басына тірі олжаны жекті. Тартты, жүріп кетті.

32. Нөкерлерінің, ел-жұртының бәрі мұны көрді, көріп асықты, қанғаларды тағы шапты.

Бұл қанғалар жүргенде "қанға, қанға" деп дыбыс беретін еді, сол үшін оларға "қанға" деп ат қойды. Оғуз қаған қанғаларды көрді, сүйсініп күліп айтты:

"Қанға, қанға" дегізіп, өліні тірі жүргізсін!

Қанғалуғ саған ат болар, қанға білгізсін!" 

деп айтты.

XV. ОҒУЗ ҚАҒАННЫҢ АЯН АЙТАТЫН ЖЫРАУЫ УЛУҒ ТҮРҮКТІҢ ТҮС КӨРУІ ЖӘНЕ БҰЛ ТҮСІН ОҒУЗ ҚАҒАНҒА АЙТЫП ЖОРУЫ БАЯНЫ

Тағы да тысқары қалмасын, белгілі болсын. Оғуз қағанның жанында ақ сақалды, мұз шашты шексіз өнерлі бір қарт кісі бар еді. Ақылы тура бір ер еді. Түсімел18 еді. Оның аты Улуғ Түрүк еді.

Осы Улүғ Түрүк күн // дерде бір күн ұйқыдан бір алтын жай көрді, тағы да үш күміс оқ көрді. Бұл алтын жай күншығар жерден күн батар жерге дейін тиіп тұр еді. Ал үш күміс оқ сол түстікке қарай кетіп (атылып) бара жатыр еді. Оянған соң түсінде көргенін Оғуз қағанға білдірді. Тағы да айтты:

37. Ай, қағаным! Саған жасар жас болсын ұзын

Ай, қағаным! Саған // берер төре болсын түзін19

Маған Көк тәңірі берді түсімде, келтірсін

Талай тұрар жерді ұрғыңа бердірсін! 

деп айтты.

Оғуз қаған Улүғ Түрүктің сөзін жақсы көрді. Үгітін сұрады. Үгітіне20 қарай (іс) қылды.

XVI. ОҒУЗ ҚАҒАННЫҢ БАЛАЛАРЫН АҢ АУЛАУҒА ЖҰМСАУ БАЯНЫ.

БАЛАЛАРЫНЫҢ ЖОЛАЙ АЛТЫН ЖАЙ ЖӘНЕ ҮШ КҮМІС ОҚ ТАУЫП АЛУЫ, ОНЫ АТАЛАРЫНА АЛЫП КЕЛУІ БАЯНЫ

Бір күні таңертең Оғуз қаған ағалы-інілерін дауыстап шақырды және оларға айтты:

38. "Ай, менің көңілім ауды тілеп тұр-ау,

Кәріліктен // қуат-күшім жоқтыр-ау.

Күн, Ай, Жұлдыз, таң атар жаққа сендер бар(ыңдар),

Көк, Тау, Теңіз, түн түнер жаққа сендер бар(ыңдар), 

деп айтты.

Бұдан соң үшеуі таң атар жаққа барды, тағы үшеуі түн түнер жаққа барды.

39. Күн, Ай, Жұлдыз көп аң, көп құс аулаған соң, қайтып жолда бір алтын жай тапты, оны алады. Келіп атасына берді //. Оғуз оған сүйсінді, ризалықпен күлді. Тағы жайды сындырып үшке бөлді. Тағы айтты:

Жай болсын сендерге, ай ағалар!

Жақ оқтарды кекке атыңдар! 

деп айтты.

Және одан соң Кек, Тау, Теңіз көп аң, көп құс аулаған соң (қайтып) жолда үш күміс оқты тапты, (оны) алды, (келіп) атасына берді.

40. Оғуз қаған сүйсінді, ризалықпен күлді. Тағы оқ // тарды үшеуіне үлестірді. Тағы айтты:

"Ай, інілер!

Оқтар болсын сендерге!

Жай атты оқты 

Оқтардай бол сендер де! 

деп айтты.

XVII. ОҒУЗ ҚАҒАННЫҢ ҰЛЫ ҚҰРЫЛТАЙ ШАҚЫРЫП, БЕКТЕРІН, ЕЛ-ЖҰРТЫН ЖИЫП ТОЙ БЕРУІ БАЯНЫ.

БАЛАЛАРЫНА ЖҰРТЫН БӨЛІП БЕРУІ БАЯНЫ.

ОҒУЗ ҚАҒАННЫҢ ӨСИЕТ СӨЗІ

Оғуз қаған ұлы құрылтай шақырды. Нөкерлерін ел-жұртын жарлық шашып шақырды. Нөкерлері, ел-жұрты келіп кеңес құрып отырды.

Оғуз қаған үлкен ордада отырды. Тағы жарлық беріп, оң жағына // қырық құлаш ағашты тіктірді, оның басына бір алтын тауық қойды, түбіне бір ақ қойды байлады, сол жағына қырық құлаш ағашты тіктірді, оның басына бір күміс тауық қойды, түбіне бір қара қойды байлады. Оң жаққа Бұзоқтар отырды, сол жаққа Ұшоқтар отырды. Қырық күн, қырық түн жеді // ішті, қуанышқа бөлінді.

Бұдан соң Оғуз қаған ұлдарына жұртын үлестіріп берді. Тағы да айтты:

Ай, ұлдарым, кеп мен астым,

Ұрыстарды кеп мен көрдім.

Найза сілтеп, көп оқ аттым,

Айғыр мініп көп жорыттым.

Дұшпандарды жылаттым,

Достарымды күлдірдім,

Көк Тәңірге мен өтеуім,

Сендерге жұртым(ды) беремін, 

деп айтты.

Оғызнама // Ежелгі дәуір әдебиеті.

Алматы: Ана тілі. 1991,  280-6. (68-76-66.)

Аударған Қ. Өмірәлиев





"ОҒЫЗНАМА" МӘТІНІНДЕГІ МӘДЕНИ-ТАРИХИ МАҢЫЗДЫ ТҰЖЫРЫМДАР

Жалпы түркілік халықтардың бір бөлігін оғыздар құрағаны белгілі. Оғыз қаған туралы аңыз жалпы түркі әлеміне ортақ рухани, мәдени мұра болып табылады. Сондықтан Оғызнама қазақтар үшін де құндылығы мол дүние деуге болады. А.Қыраубаева құрастырған "Ежелгі дәуір әдебиеті" еңбегінде: "Қазақ жеріндегі тарихи жер-су аттары кездеседі, ру-тайпа атауларының шығу төркіні, түркілердің діни таным-сенімдерінен мағлұмат береді. Оғыз қағанның алты ұлынан тараған ұрпақтары туралы аңыз, жырдағы басқа да баяндалатын оқиғалар қазақ тіршілігіне, тарихына тікелей қатысты",  деп атап көрсетіледі.6 "Оғызнаманы" қазақ тіліне тәржімелеген авторлардың бірі Құлмат Өмірәлиев болып табылады. Әрине, басқа тілдердегі шығарманың әр түрлі варианттары бар екенін де оқырмандарға ескерте кетеміз.

"Оғызнаманың" біздің елде, қазақ тілінде бірнеше аудармасы жарық көрді.7 Зерттеушілер ол аудармаларға берілген түсініктемелерінде Оғызды көптеген батырлармен салыстыра қарастырады. Халқымыздың игілігіне айналған нұсқада көптеген мазмұнды дүниелер кездеседі. Түркілердің тарихын біріге отырып зерттеудің құндылығы қазіргі заманда арта түсуде. Өйткені, біздің ата-бабамыздың өзара қарым-қатынастары тарихи әр түрлі белестерден тұрғанын атап өтуге болады.

Оғыз дәуірінің жан-жақты сипаттамасын бере отырып, Н.Келімбетов төмендегідей ойларды тұжырымдайды: "Қыпшақтардың қатты тегеуірініне төтеп бере алмаған оғыздар XI ғасырдың орта шенінде Дешті Қыпшақтан батысқа қарай ығысып кетеді. Бірақ олардың бәрі бірдей қоныс аударған жоқ еді. Қазақстан жерінде қалып қойған оғыздар бірте-бірте қыпшақ, қарлұқ, қаңлы, тағы басқа түркі тілдес тайпаларымен араласып, солардың этникалық құрамына біржола сіңісіп кеткені мәлім"8.

Шынымен де үлкен Еуразиялық кеңістікте халықтардың бір-бірімен қарым-қатынасында көптеген зерттелуге тиісті қалтарыстар бар екені рас. Олар болашақтағы ғылыми зерттеулердің еншісінде. Тек бұл мәселеде этникалық өзімшілдікті жоғары қойып, тарихи оқиғаларға объективті баға берулерден алшақ кетуге болмайды. Онда әр түрлі жырлар мен тарихи тұлғаларға таласудың жолына түсіп кету қаупі күшейеді.

Сондықтан "Оғыз қаған" туралы аңыздың барлық түркі халықтары үшін ортақ мәдени мұра екеніне шек келтірмейміз. Оғыздарға қарсылық білдірген халықтардың ішінде дін жағынан алғанда әр түрлі сенімде болған халықтардың болуы заңды құбылысқа жатады. Өйткені, ислам діні әлі де Тұран жерінде өз күшіне ене қоймаған кезеңдегі тарихи дәуірдің оқиғалары бұл жырда баяндалады. Тәңірілік діннің ықпалында болған халықтар басқа сенімді де құрметтеген сияқты.

Қазақ жерінде кең тарай бастаған әр түрлі батырлар жырлары осы Оғыз қағанға арналған аңызға ұқсас болып келеді. Соған қарағанда, ерлердің ерекшелігін сипатталу дәстүрі сол кезеңде қалыптаса бастаған іспетті. Міне, сөйтіп, түркі даласының тарихи келбеті бірте-бірте өз күшіне еніп, жаңа құндылықтар жүйесі әрбір адамның дүниетанымының қалыптасуына өзінің терең ықпалын тигізе бастайды. "Қоянды қамыс өлтіреді, ерді намыс өлтіреді" дегендей ер намысы ұғымы түркілік менталитеттің түп қазығына айналады. Міне, соның арқасында осынша кеңістікте түркілер емін-еркін өмір сүруге мүмкіндік алады. Әрине, тарих доңғалағы түп-түзу сызықпен қозғалмайды, ол әр түрлі сынақтардан, кедергілерден өтеді. Дегенмен әр халық өзіне құнды деген рухани дүниесін сақтап қалуға, оны дамытуға тырысуы тиіс. Онсыз мәдени сабақтастықтың үзілуі мүмкін. Ол халықтың этникалық келбетін бедерсіздендіреді. "Оғызнама" келесі ұрпаққа рухани мұра болғандығымен құнды.

Оғыз туралы жыр батырдың, болашақ ел басшысының дүниеге келуі тарихынан басталады. Оған алғашынан керемет қасиеттер телінеді, айрықша сипаттармен басқа зерде иелерінен, қатар өмір сүрген пенделерден ерекшелендіре түседі. Мәселен, дүниеге келген нәрестеге "шырайы көк еді, аузы оттай қызыл еді" дегеннен ертедегі мифтерге сәйкес келетін әсірелей образдаудың кейпін, пішінін байқаймыз. Әрине, осындай эпостық жырға кейіпкер таңдалғанда ол міндетті түрде басқалардан айрықшалана түсуі шарт және сонымен қатар оның тектілігі, аса туғандығы бірден аңғарылуы тиіс болатын. Ал тектіліктің ең бірінші көрінісі осындай кішкентай нәрестеге сырттай берілген сипаттамадан басталып, оның барлық өмірі бойы әр түрлі ерекше харекеттер арқылы байқалып отыруы тиіс. Міне, батырлар жырларына қойылатын тарихи санадағы ең бірінші және негізгі талабына сәйкестік осы өлшемдерден, осы бағаланулардан басталады.

Егер жырға таңдалған кейіпкер өзінің табиғи, немесе рухани осалдығын өмірдегі әрбір қиындыққа толы сәттерде білдіріп, байқатып отырса, онда ол тарих сынағынан өте алмағаны және ондай кейіпкер бірте-бірте халық жадынан өшіріліп кетуі де мүмкін. Халық үшін көбінесе қарапайым пенделік деңгейден жоғары тұратын тарихи тұлғаның бейнесі сомдалып отыруы тиіс. Ол бейне әркімді болсын ерліктерге, мәрттікке, батырлыққа және адалдыққа бастауы, тәрбиелеуі қажет. Яғни бір образда қоғамдағы идеалдылық типіндегі жетілген адам туралы түсініктің жиынтығы қалыптасуы тиіс болатын. Міне сонда ғана тарих қойнауында пайда болған аңыз болсын, жыр болсын ауыздан ауызға тарап, әлеуметтік сананың терең қатпарларына заңды түрде орныға алатын болған. Ал, енді көне түркілік заманда осындай ежелгі дәстүрлердің ережелеріне, талаптарына толық сәйкес келетін жырға осы Оғыз қағанға арналған тарихи шығарманы жатқызуымызға толық құқымыз бар. Оның дәлелі сонау орта ғасырларда пайда болған тарихи туындының қазіргі заманға дейін жетуі болып табылады және ол мәдени мұра ретінде өзінін тарихи тағылымдарын жас ұрпаққа ұсынары анық.

Әрине, қарапайым баладан ерекше туған нәрестенің артықшылығын көрсетудің тарихи эпостарда әр түрлі жолдары болғаны рас. Бірақ жырды қалыптастырушы авторлар (немесе белгісіз бір автор болуы мүмкін) "Осы ұл анасының омырауынан бір-ақ рет сүт еміп, бұдан артық ембеді. Шикі ет, тамақ, шарап тіледі" деген сипаттамаларды береді. Міне, сөйтіп, жырды құрастырушылар өз оқырманын бірден елең еткізеді. Тіптен, шарап тілеу шамасына дейін жеткізеді. Сөйтіп, Оғыз бірден туғаннан басқа балалардан табиғи болмысы жағынан көш ілгері болғандығын авторлар тікелей баяндаумен ерекшеленгені байқалады. Әрине, бұл сипаттауларды нағыз ерлікке, елін, жерін қорғауға тәрбиелеудегі халықтың өзі ойлап тапқан өзіндік фольклорлық технологиясы деп түсінуге де болады. Сондықтан, реалистік негіздегі, тіптен, прагматистік негіздегі тәрбиеге бас ұрған қазіргі тарихи кезеңдегі замандастарымыз үшін жырдың сюжетіндегі кейіпкер бейнесінің неге олай суреттелетіндігі түсініксіз болуы да мүмкін. Жас ұрпақ кейбір әсірелеуді қабылдамауы да мүмкін. Бірақ, мәселенің іргелі тұстарына барынша ұқыппен назар аударғанымыз дұрыс іспетті.

Бұл жерде ерекше маңыз беріп, көңіл аударатын нәрсе ретінде тарих сахнасына, ментальдік, яғни ділдік құрылымдарға түркілік заманның негізгі құндылықтық бағдарларының басымдылықтарын түсіну мәселесі шығады. Оғыздар өмір сүрген тарихи кезең үшін қандай әлеуметтік, саяси және рухани мәнділіктер қоғам үшін негізгі маңыздылыққа ие болған деген сұрақ туындайды. Әрине, жаугершілік заманы, кеңістік пен уақыттың қатаң бәсекелестікке бағынған кезеңінде негізгі мәселе тіршілік үшін күрес болғаны анық. Ол мәселені Оғыз батырдың қатпен шайқасынан да, одан кейінгі елді басқарған кездегі көптеген басқа жұрттармен шайқасынан байқаймыз. Яғни жырдың жалпы мазмұнына үңілетін болсақ, бұл тіршілікте өмір үшін үнемі күресте болу керек. Бірақ сол күрестің мақсаты жеке бастың ғана амандығын, қадір-қасиетін күйттеу емес, елдің қамын ойлау, оның әрбір өкілі үшін жанкештілікпен тер төгу, реті келіп жатса қан төгу деген тарихи тұжырым астарланып жеткізіледі. Міне, осындай әрекетке баруға кім дайын болуы керек? Әрине, Оғыз қаған сияқты ердің үлгі болатын жері осындай сәттер іспетті. Ал, енді өзінің жеке басының мүддесін үлкен қауымдастық мүддесіне бағындыруға дайындықтар мен әрқашанда халық үшін қандай қиындыққа болсын дайын болу сияқты деректер рухани жағынан алғанда біршама жетілген әлеуметтік субъектінің өмірдегі әрекеті болып табылады.

Оғыз қағанның түркілер тарихында қомақты орын алу себебі де осындай шығыста басымдық танытқан дүниетанымдық бағдардың озық үлгілеріне сәйкес келетін тарихи кейіпкер болуында деген ойдамыз. Сондықтан Оғыз қаған жыры түркілердің оғыз тайпаларының ауқымынан асып, көптеген көрші елдердің тарихи болмысына ерекше мәдени құндылық ретінде өз орнын табады. Жалпы халықтардың нағыз шынайы бағалауы әрқашанда этникалық шеңберде шектеліп қалуды қаламайды. Егер әр түрлі мәдениетте орын алған тыңдауға, қадірлеуге тұратын образдар сол мәдениеттен тысқары жерлерде де белгілі бір құрметке ие болатыны белгілі. Мәселен, мұсылман елдерінде Ғайса пайғамбар, Сүлеймен пайғамбар туралы аңыздар орта ғасырларда кең тарағаны белгілі. Сол сияқты Оғыз қағанның түркі елдері ғана емес, басқа да көрші елдердің рухани өміріне ерекше тарихи тұлға ретінде ендеп кетуіне кедергі болмағанына сенімдіміз.

Оғыз қағанның үйленуінің суреттелуі де кереметтерге толы. Әсіресе, өзінің алғашқы жарын кездестіргендегі сипаттау Оғыз заманындағы басымдық танытқан дүниетанымдық эстетикалық келбеттерді айшықтайды. "Осы қыз сондай көрікті еді: күлсе Көк Тәңірінің өзі күлетіндей, жыласа Көк Тәңірінің өзі жылайтындай еді" деген жолдардан бұл дүниенің әсемдігі мен мұңының өзі әйелдің қас-қабағына қордаланғандай әсер қалдыртады. Яғни дүниенің бәрін ұйымдастырушы, басқарушы, реттеуші күшті Көк Тәңірі дегеннің өзінде, оның өзі ер адамның өмірлік серігі болатын арудың жан дүниесінің ырғағына үнемі назар салатындай кейіпте түсініледі. Бұл Көк Тәңірінің орнын, ең жоғарғы күш ретіндегі мәртебесін төмендету емес, ол, керісінше, әйел затын барынша асқақтату, оны әлемдегі әсемдіктің, нәзіктіктің, үйлесімділіктің тетігі, белгісі ретінде қарастыру болып табылады. Міне, осындай әйелге деген жоғары деңгейдегі рухани қатынастардың талай ғасырлар бойы түркі әлемінде орын алып келгеніне дәлелдер тарихи деректерде, ғұламалардың тарихи шығармаларында барынша жеткілікті.

Тек ортағасырлық Шығыста әлеуметтік қатынастар негізінен деспоттық сипатта болған түсінік Еуропалық түсінікте ғана орын алып келгені белгілі. Шын мәнінде бұл әйелге деген қатынасты иерархиялық өзара байланыс деп сыңаржақты пайымдау болып табылады. Әйелдің сұлулығы мен қатар байыптылығына ғасырлар бойы тәнті болған түркілік әлем оған деген құрметін ешқашан төмендетпеген және оны Ғаламның керемет бөлшегі ретінде үнемі жырға қосып отырған. Міне, осы дәстүріміздің қазіргі замандағы жалғасы болғанын қалаймыз және әйелді тек қана қоғамның еңбек ресурсы ретінде қабылдауымыз, оның әсемдігін, қылықтылығын екінші қатарға ысырып қойып нарықтың қатаң заңының қисынына жегіліп, жеңіліп кете беруінің өзі рухани дүниеміздің әлсірегенін, ғасырлар бойы қалыптасқан түркілік заманнан келе жатқан әйел сыйлауға байланысты тамаша дәстүріміздің іргесі шайқала бастағанын танытары анық. Міне, сондықтан Оғыз қағанның өз жарын қалай сүйгенін, ұлдары мен қыздарын қалай мәпелегенін тәлімдік өнегесі бар әрекеттер деп бағалауға болады.

Әлемдегі әрбір құбылыстың өзіндік мағынасы және тарихи үрдіс үшін мәнділігі бар. Ешқандай тарихи оқиға бекерден-бекер әлеуметтік шындықта орын алмайды. Тіптен, ондаған, жүздеген жылдар өткеннен кейін теріс мағынада баға берілген тарихи деректерге түсіністікпен қараудың уақыты келді. Ол дегеніңіз адамзат тарихындағы барлық зұлымдық пен жамандықтың бәрін, соғыстар мен қан төгістерді ақтап алу емес. Керісінше, сондай адам істемеуге тиісті харекеттердің тарихи үрдісте орын алғандығына қынжылыспен себептерін анықтау болып табылады. Түркілердің тарихында басқа әлем халықтарындағыдай талай соғыстардың болғаны белгілі. Оғыз қағанның ұрпақтары да көптеген шайқастардың куәсі болғаны анық. Ал осы қақтығыстардың барлығына себепкер болған қозғаушы күштер әрбір заманда өмір сүрген адамдардың әрқайсысының бойында жинақталған рухани жетімсіздікке байланысты деген пікірдеміз. Ал енді көптеген адамдардың қырылуына себепкер болған ұлы шайқастардың себебін жекелеген ел басшыларының ерік-жігеріне, немесе аса ерекше зұлымдығына тели салу үстірттеу түсінік болып табылады. Себебі, орта ғасырлардың өзіндегі адами рухани болмыстың жалпы деңгейі ел аралық, тұлға аралық үйлесімділікті биік деңгейде орната қоюға іргетас бола алмағанын жасыруға болмайды. Сондықтан рухани әлсіздіктердің көрінісі үлкен соғыстар, басқыншылық жорықтары ретінде тарих сахнасында көрініс беріп отырған. Бірақ, дегенмен соның өзімде тарихтың доңғалағын алға қарай домалатудың тетігін іздеген тұлғалардың іс-әрекеттері елеусіз қалмауы тиіс болатын. Сондықтан Оғыз қаған сияқты батырлардың өмір тарихын философиялық; тұрғыдан пайымдауды өзіміз үшін үлкен құрмет деп сезінуге тиістіміз.

С. НҰРМҰРАТОВ.





МАХМҰД ҚАШҚАРИ. "ДИУАНИ ЛҰҒАТ АТ-ТҮРК"

Түркі халықтарының мақал-мәтелдері

Құс қанатымен,

Ер атымен.

***

Ым білсе, ер өлмес.

***

Батыр соғыста,

Қорқақ жанжалда.

***

Еріншекке есік те (табалдырық та) асу болар.

***

От дегенге ауыз күймес.

***

Заман өтер, кісі тоймас,

Адам баласы мәңгі қалмас.

***

Қазан айтар "Түбім алтын",

Шөміш айтар "Мен қайданмын?!"

(Бұл мақал өзін танитын адамдардың алдында бөсе беретін мақтаншақ кісілерге бағыштап айтылады).

***

Иірі болса, ер өлмес.

(Иір  іш ауруына пайдалынатын емдік тамыр).

Бұл мақал әр нәрсенің алдын алу керек деген мағынада қолданылады.

***

Түлкі өз ініне үрсе, қотыр болар.

(Бұл мақал өз елінен, жерінен, шаһарынан, тұқымынан безген сатқындарға арнап айтылады).

***

Ауыз жесе, көз ұялар.

(Бұл мақал біреудің затын сатып алған, яки жеген, бірақ, оны қайтара алмай қиналған адамдарға арнап айтылады).

***

Өгіздің аяғы болғанша,

Бұзаудың басы болған жақсы (игі).

***

Адам аман болса, өмірден көп көрер.

(Есен болса жаның  көрерің көп).

(Бұл мақал адамның жаны аман болса, алдында көрері көп деп насихаттайды).

***

Аңшы қанша айла білсе,

Аю сонша жол білер.

(Бұл мақал әккі, өте тәжірибелі екі адам бір-бірімен айтысып, дауласып, ерегесіп қалғанда айтылады).

***

Ауылда лақ туса,

Арықта оты өнер.

(Арық  өріс, от  шөп мағынасында).

(Бұл мақал азық пен ырыздық үшін өте көп қайғырудың қажеті жоқ, деп уағыздайды).

***

Сарттың азығы адал болса,

Жол үстінде жер.

(Сарт  саудагер).

Бұл мақал өзін адал, таза санап, кеудесін керетін кісілерге арнап айтылады.

***

Үлкеннің ауырлығы кішіге қалар.

(Аттың арқасындағы (шоқтығындағы) жауыр әсте тез жазыла қоймайды. Ұзаққа созылады. Сөйтіп, ол бірте-бірте ұлғая беретіні сияқты, кедей, кембағал әкенің төленбеген қарызы да артындағы баласының еншісіне қалады. Міне, бұл мақал осы жағдайды ескертіп айтылады).

***

Барын ортаға салса (қойса), жоққа саналмас.

***

Күнде жырық (сызат) жоқ,

Бекте қайту жоқ.

(Бұл мақал бектердің айтқан сөздері мен ойына алған істерін орындамай қоймайтын мінездерін марапаттап айтылады).

***

Еңбекқордың ерні майлы,

Жалқаудың басы қанды.

(Бұл мақал жалқаулықты қойып, жалықпайтын еңбекқор болуға үгіттеп айтылады).

***

Алушы  арыстан,

Беруші  тышқан.

(Қарызын талап етуші адам құдды арыстанға, ал төлем төлеуші кембағал қорыққанынан тышқанға ұқсап кетеді. Бұл мақал дәл соларға арнап айтылады).

***

Атанның жүгі ас болса (да),

Аш (адамға) аз көрінер.

***

Есендікте асығыс жоқ.

(Дені сау адам әсте асықпайды. Бұл мақал әрқандай істе асығыстық жасамауға, сабырлы болуға шақырып айтылады).

***

Аш не жемес,

Тоқ не демес.

(Аш адам алдыңа келген астың барлығын таңдамай жей береді. Тоқ, адам ауызына келгенді көпіріп айта береді. Бұл мақал осы жаман қасиеттен қашық болуға шақырып айтылады).

***

Аурудың өсиеті ізгілік болар.

(Бұл ауру адамды өсиет айтуға уағыздайтын мақал).

***

Айламен арыстан ұстар,

Күшпен құрт та ұстай алмас.

(Бұл мақал күші жетпеген іске айла мен тәсілді барынша қолдану керек екендігін ескертіп айтылады).

***

Толған айды қолмен ымдамас (көрсетпес).

(Толған айды көзі бар адамның барлығы көреді. Сол сияқты бұл мақал барлық мәшһүр нәрсеге мысал етіп айтылады).

***

Жанжал шықса, ағайын ақылдасар,

Жау келсе, ел тебіренер.

(Бұл мақал әрбір іске сергек қарап, ұйымшыл болуға үндеп айтылады).

***

Адам аласы ішінде,

Жылқы аласы сыртында.

(Бұл мақал өзі жағымды көрініп, жан-дүниесіндегі жамандық, пен арамдықты жасыратын сұрқия жандарға бағышталады).

***

Белгі болса, жолдан адаспас,

Білімді болса, сөзден жаңылмас.

(Белгі болса, жолаушы жолдан адаспайды. Білімді кісі ешқашан сөзден жаңылмайды. Бұл мақал дәл сондай болуға үндеп айтылады).

***

Қонақ келсе, құт келер.

(Құт-береке қонақпенен бірге келеді. Қонақ  жақсылықтың белгісі, нышаны. Сондықтан, осы мақал қонақты ренжітпей, қуана қарсы алуға шақырып айтылады).

***

Көзең кішкентай болса, саптаяқтың үлкенін қой.

(Бұл мақал көпшіліктің алдында кішкентай нәрсені үлкейтіп көрсетуді ұғындырып айтылады).

***

Серкештің еті ем болар,

Ешкінің еті жел болар.

***

Қашық жердің хабарын керуен келтірер.

***

Бөтен кісінің малы мал саналмас.

(Өйткені, ол өз малын қайтсе де қайтарып алады).

***

Ортақ адамнан артық алмас.

(Бұл мақал ынсапты болуға шақырып айтылады).

***

Тауды арқанмен бөгемес,

Теңізді қайықпен бөгемес.

(Бұл мақал үлкен істі кішкентай затпен қайтаруға болмайтынын түсіндіреді).

***

Қаз ұшса (кетсе), көлді үйрек иемденер.

(Бұл мақал халық арасындағы білімдар данышпан адам өмірден кетсе, немесе басқа жаққа ауысса, оның орнына ақылсыз, даңғой жанның келгенін тәмсел етіп айтылады).

***

Еркекқұмар (жезөкше) күйеуге тимес,

Алаңғасар (желөкпе) үйіне жетпес.

(Күйеуге тиюге асыққан бұзық әйелдің әрқашан да жолы болмайды. Өйткені ол асығып-аптығып жүріп үйлену шарттарының бір де біреуін орындамайды. Сол сияқты алаңғасар, желөкпе жан да далбалақтап жүріп, астындағы атын болдыртып, үйіне жете алмайды. Бұл мақал әрқашан асықпауға, сабырлы болуға шақырып айтылады).

***

Ізгілік болса, ер өлмес (арымас),

Іштік болса, ат жауыр болмас.

(Бұл мақал әрбір істің алдын ала жай-жапсарын жан-жақты ойластырып алуға шақырып айтылады).

***

Инабатты қонақ үй иесін құрметтер.

(Бұл мақал әсілінде қонақты құрметтеуге арнап айтылады).

***

Әдептің басы  тіл

(Бұл мақал әдепті, әсем, сыпайы сөйлеген адам әрқашан да абырой мен құрметке бөленеді деп насихаттайды).

***

Еңбек егінде (ескерусіз) қалмас.

***

Андыз болса, ат өлмес.

(Андыз  емдік тамыр).

(Кептірілген тамырды ұнтақтап, ауру аттың тұмсығына сепсе, жазылып кетеді. Бұл мақал жолаушыларды жолға шығарда жабдығын түгендеп жүруге үндеп айтылады).

***

Итке ұят бітсе, өлексе жемес.

(Бұл мақал ұятты, ізетті болуға үндеп, адамдарды жаман қасиеттерден қашық болуға шақырып айтылады).

***

Бойдақ елу кез кездемеден дамбал тіге алмас.

(Өйткені, жат адам (тігінші) оны аямайды, өзі күйінбейді. Сондықтан бұл мақал тез үйленуге шақырып айтылады).

***

Лақ жіліксіз,

Бала білімсіз.

***

Інген ыңыранса, бота боздар.

***

Бес саусақ бірдей емес.

(Бұл мақал адамдар әр алуан болады деп насихаттайды).

***

Ұмайға табынса, ұлды болар.

(Ұмай  жас нәрестенің өмірге келердегі жолдасы).

Кім де кім буаз қатынның босануына көмектесіп, қызмет етсе, ол да ұлды болады. Қатындар оны жақсылыққа жориды.

***

Арпасыз ат (қыр) аса алмас,

Арқасыз батыр әскер басқара алмас.

(Арпасыз  жемсіз. Арқасыз  жәрдемсіз).

Бұл мақал ағайын-туғандардың бір-біріне мейірімділігін білдіру үшін айтылады.

(Адамдар әрқандай істе бір-біріне жәрдемдесіп жүруге үндеп айтылады).

***

Жылан өзінің иірлігін білмес,

Түйенік мойнын иір дер.

(Бұл мақал өзінің кемшілігін білмей, басқа кісінің бойындағы мінге күлетін ғайбаткерді тәмсел етіп айтылады).

***

Жалқауға бұлт (көлеңкесі де) жүк болар.

***

Батыр жігітті қорлама,

Сәйгүліктің арқасын жауыр қылма.

(Осы мақалмен ақсақалдар бектерге ақыл-кеңес айтады).

***

Тұрмысты адам тез қартаймас.

***

Азықты адам арымас.

***

Бала емізетін қатын ашқарақ болар.

(Сондықтан оған қалаған тамағын беру керек дейді мақал).

***

Тасты қозғауға болмаса, сүю керек.

(Бұл мақал адам ойлаған мақсатына жету үшін кішіпейіл, инабатты болу керек деп насихаттайды).

***

Күміс күнге қонса,

Алтын (өз) аяғымен келер.

(Бұл мақал негізгі мақсатқа жету үшін мал мен ақшаны аямай жұмсау қажеттігін насихаттап айтылады).

***

Отты жалынмен өшірмес.

(Бұл мақал арамзалықты пасықтықпен емес, ақылмен аяқтау керектігіне арнап қолданылады).

***

Ет тырнақтан ажырамас.

***

Ит ырылдамас, ат теппес деме.

***

Батырлармен ұрыспа,

Бектермен тұрыспа.

***

Екі бура үйкенісер,

Ортасында сона жаншылар.

(Бұл мақал екі бек ұрысса, арасындағы адам жапа шегеді деген мағынада қолданылады).

***

Шөліркеген (жанға) сағымның бәрі су көрінер.

(Бұл мақал аса қажетті адам әр нәрседен өз қажетін үмітпен күте береді деген мағынада қолданылады).

***

Адам үрленген қап,

Ауызы ашылса  бос қалар.

Қураған ағаш иілмес,

Қураған шыбық түйілмес.

(Бұл мақал көп қолданылып, ескірген зат орнына қайтып келмейді деген мағынада қолданылады).

***

Мақтаншақ дамбалын былғар.

(Бұл мақал мақтаншақтықтан аулақ болуға шақырады).

***

Тай өссе, ат тынығар,

Ұл өссе, әке тынығар.

***

Құлақ естісе, көңіл білер,

Көз көрсе (сүйіктісін), әуес келер.

***

Құралын ұмытса, тұтқын болар.

(Бұл мақал әрқандай іске дайын болуға үндеп айтылады).

***

Су ішкізбеске сүт бер.

(Бұл мақал жамандық жасаған адамға жақсылық жаса деп насихаттайды).

***

Жуаспенен ұрыс,

Ұятсызбен ұстаспа.

(Жуас ауырыңды көтереді. Арсыз сені масқара етеді деп ескертеді бұл мақал).

***

Шалбары бүтін (жан) қалаған жеріне отырар.

(Бұл мақал жаны таза, ісі адал адамға ешқандай қиыншылық тосқауыл бола алмайды деген мағынада қолданылады).

***

Бүркіт шаңқылдаса, өлер.

***

Кеңесті білім оңалар,

Кеңессіз білім бұзылар.

***

Сынамаса алданар,

Сақтанбаса ұтқызар.

(Бұл мақал әрқандай істі алдын ала сынап көруге, бақылап алуға үндеп айтылады).

***

Оң істе өзгерер.

***

Кешқұрым бұлт қызарса 

Қатыны ұл тапқандай болар.

Таңертең бұлт қызарса 

Үйге жауы кіргендей болар.

(Түріктер осы екі жағдайдың соңғысын жақсылыққа жорымайды).

***

Жағасындағыны жалаймын деп қолындағысынан айырылар.

(Бұл мақал бір затқа құмартқан адамға қолындағы барын сақтауды есінен шығармауға шақырып айтылады).

***

Қарға қазға еліктесе, бұты (сирағы) сынар.

(Бұл мақал әркім өз әліне қарай іс-әрекет жасау керектігін ескертіп айтылады).

***

Бір тойынның басы ауырса,

Барлық тойынның басы ауырмас.

(Тойын  кәпірлердің дінбасы)

(Бұл мақал достары бір жұмыс істеп жатса, яки қабылдап, азықтанып жатқан жерде басқа бір адамның сом істі істемегенін кінәлап айтылады)

***

Иегін еркелетіп (сипалап), сақалын ұқсатар.

(Бұл мақал арам ниетін айла-тәсілмен іске асырмақшы болып, жылмаңдаған сұрқия жандарға арнап айтылады).

***

Қарыз кешіксе, қадам бітер.

(Бұл мақал қарыз кешіксе, иесі табанынан таусылады деп ескертеді. Демек, әрқандай істе сақ болған жөн).

***

Үлкенді сыйласа, құт болар.

***

Жауды елемесе, басқа шығар.

(Бұл мақал әрқашан да сақ бол. Дұшпаныңды өзіңнен кем санама деп үйретеді).

***

Көк сөгетке құс қонар,

Керікті кісіге сөз келер (ерер).

(Бұл мақал ұқыпты болуға үндеп айтылады.)

***

Қатігез болса, (сол) тасжүрек болар.

***

Құзда қар ерімес,

Қойда май ерімес.

***

Момын кісінің сөзі даңқты болмас.

(Бұл мақал кісілерді жақсы атанып, ел құрметіне бөлену үшін ұқыпты, мұқият болуға үндеп айтылады).

***

Иесіз затқа ие болмас.

(Бұл мақал өз затыңа берік бол деген мағынада қолданылады.)

***

Құтыдағы  хош жұпар.

(Бұл мақал қыз-келіншектердің аузынан шыққан хош иісті жұпарға бағалағанда ғана айтылады).

***

Қыстың қонағы  от (көк шөп).

***

Құл  жау,

Ит  бөрі.

(Құл өзінің қожайынының малын қолына түсірсе, дереу құртып жібереді. Мүмкіндік тапса, қашып кетуді ойлайды. Ит те үй иесіне бөрімен бірдей. Оның жейтін нәрсесін тапса, өзін ұстай алмайды. Сондықтан, бұл мақал құлдың қожайынына опа жасамайтынын ескертеді).

***

Күл үрлегеннен, шоқ үрлеген жақсы.

(Бұл мақал ұсақ-түйек істен гөрі үлкен істі бастаған, істеген жақсы деп дәріптейді).

***

Күнге қараса, көз ұялар.

***

Қырық жылға дейін бай мен жарлы теңелер.

(Өлім-жітім мен заманның өзгеруіне орай қырық жылға дейін бай мен жарлының теңелетінін ескертіп айтылады бұл мақал).

***

Татсыз түрік болмас,

Бассыз бөрік болмас.

(Тат  оңбаған, арамза, опасыз деген мағынада).

***

Қара бұлтты жел ашар,

Хан есігін пәре ашар.

(Бұл мақал ойға алған ісіңді тез бітіру үшін дүние-мүлікті аямай жұмсағаның жөн деп уағыздайды).

***

Сөгетке жұмсақтық (жарасар),

Қайынға қаттылық (жарасар).

(Бұл мақал әрқандай заттың өз тегіне тартқаны дұрыс деген мағынада қолданылады).

***

Қос қылыш бір қынға сыймас.

(Бұл мақал екі адам бір іске таласқанда, немесе екі жігіт бір қызға үйленбекші болғанда соларға арнап айтылады. Хақания бектерін Қылыч хан деп атайды. Бұл әрқандай істе өткірлік жасайтын Өткір хан деген ұғымды білдіреді).

***

Бар  бақыр,

Жоқ  алтын.

(Бар болса, мыстай қадырсыз; жоқ болса, алтындай қастерлі болады. Бұл мақал туған-туысқандарының арасында беймәлім жүрген жанның сол ортадан алыстап кеткенде қадірінің артуына арнап айтылады).

***

Көк темір тек тұрмас.

(Темір тиген жерін бүлдіріп, жаралап кетеді. Мұның бір мағынасы бар. Қырқыз, ябаку, қыпшақ, тағы басқа халықтар ант ішіп, қасамдасып, серттескенде қылыштарын қынабынан шығарып, орталарына қояды да: Бұл темір кірсін, қызыл шықсын!  дейді. Бұл серт бұзылса, қылыш қанға боялсын деген сөз. Сондықтан, түріктер темірді әрқашан да ерекше бағалайды).

***

Қаш-қаш болса, қасындағысын кермес.

***

Ол өткелді су әкетті.

(Бұл мақал болар іс болып қойды. Енді орнына қайтып келмейді. Оған өкінудің қажеті жоқ деген мағынада қолданылады).

***

Құдықта су бар, иттің тұмсығы тимес.

(Армандаған ісіне қолы жетпейтін, яки біреулердің қолындағы ас пен затқа көзі түсіп, құмартса да, өзінің қолына түсіре алмайтын адамдарға арнап осы мақал айтылады).

***

Балық(тың өзі) суда, көзі сыртта.

(Бұл мақал бір істі біліп тұрып, білместікке салынған арамза адамдарға арнап айтылады).

***

Жаяудың аты  шарық, күші  азық.

(Бұл мақал ұзақ сапарға шыққанда осы екі нәрседен жапа шекпеу үшін алдын-ала дайындық жасап алудың қажет екенін ескертіп айтылады).

***

Құрғақ қасық ауызға жарамас (жақпас),

Құр сөз құлаққа жараспас (жақпас).

(Бұл мақал егерде біреуден көмек сұрағың келсе, оған да сый-сияпат дайындауың керек екенін ескертіп айтылады).

***

Жүгері басының сирегі жақсы.

(Себебі сирек болса  дәнді, қалың болса  дәнсіз болады. Бұл мақал күткен мақсатына аз шығынмен жетуге тырысатын еңбекқор адамдарға арнап айтылады).

***

Қанша өткір пышақ болғанымен, өз сабын алмас.

(Бұл мақал өз ісін орындай алмай тұрып, басқалардың ісі жайында үлкен ой айтатын адамдарға арнап айтылады).

***

Тезек қарда жатпас,

Жақсы мен жаман қосылмас.

(Себебі, тезек (жас жапа) өз ыстығымен қарды ерітіп жіберетіні сияқты жақсы мен жаман да бір-бірімен ешқашан қосыла алмайды деп насихаттайды бұл мақал).

***

Тесік суда білінер.

(Бұл мақал кейбір істі атқаруда төсін қағатын мақтаншақ адамға арнап айтылады. Өйткені ол атқарған істің жақсы-жаманы артынан белгілі болады деген мағынада қолданылады).

***

Аш  албырт,

Тоқ бейғам,

Батыр соғыста

Дана дауда (тірлігінде).

***

Асау өзен өткелсіз болмас.

(Бұл мақал бір істің шешімін, түйінін таба алмай, қиналып тұрған адамға "Мұның да түйіні табылып қалар " деп ақыл ретінде айтылады).

***

Қылықтана білсе  қызыл киінер,

Жарамсақтана білсе  жасыл киінер.

(Қылықтанғысы келсе  қызыл киінер,

Жарамсақтанғысы келсе  жасыл киінер).

(Бұл мақал қатындарды әрқашан күйеуіне жақсы, сүйкімді көрінуге, адал болуға шақырып айтылады).

***

От түтінсіз болмас,

Жігіт жазықсыз болмас.

***

Жер жыртарда ұқыпты болса,

Қырман уақытында жанжал болмас.

(Бұл мақал әрқандай істің ақырында ұрыс-жанжал болмауы үшін алдын-ала келісіп алған жөн деп ақыл айтады).

***

"Туғаның" дегенге қарамадық,

"Құда" дегенде жалт қарадық.

(Бұл мақал ағайын-туған, жекжат-жұраттардың арасында құданы құрметтеп, арнайы сыйлауға бағышталып айтылады).

***

Қарияның сөзі бекер болмас,

Жалғыз шыбық бақша болмас.

***

Ханның ісі болса, ханымның ісі қалар.

***

Қауыны таланса, иесі қос қолдап тартар.

(Бұл мақал иесінің өз дүниесіне күйінішін білдіреді).

***

Мүсәпірге мың жаңғақ,

Көппен бірге айрықша таяқ.

***

Үйірді құлан көсемсіз (айғырсыз) болмас.

(Бұл мақал біреуді басқа кісіге қосып жіберу үшін арнайы қолданылады).

***

Қарға қарысын кім білер,

Кіші аласын кім табар.

Қарғаның кәрісін кім білер,

Адамның аласын кім табар.

***

Тауғаш (Қытай) ханының торқасы көп,

Өлшемей пішпес.

(Бұл мақал әрқандай іске мұқият болып, ысырапшылық жасамауға шақырып айтылады).

***

Бақыттың белгісі білім.

Тілімен дастарқанға жетер.

(Тілді адам бай дастарқанға жетеді. Әрбір адамның пейілі өзінің тілінен белгілі болады деп үгіттейді бұл мақал).

***

Кезіккен кісі өзің болмас,

Жат пен жақын бірдей болмас.

(Кезіккен кісінің барлығы өзіңдей болмайды. Сондықтан шын сырыңды оған айта берме. Сондай-ақ, жат пен жаңының да бірдей бола бермейді деп ескертеді бұл мақала).

***

Өлетін тышқан мысықтың тасағын қасыр.

(Өлімі біреуге байланысты адам сол маңнан айналсоқтап кете алмайтынына арнап осы мақал айтылады).

***

Құстың жаманы сауысқан,

Ағаштың жаманы азған (итмұрын),

Жердің жаманы қаз(ыл)ған,

Адамның жаманы барсыған(дықтар).

(Махмуд Қашқари бұл жерде Жауыз деген сөзді Жаман деген мағынада қолданған).

(Құстың жаманы сауысқан болса, ағаш тектес өсімдіктің жаманы итмұрын. Итмұрын ақ, сары гүл ашатын маржандай тізілген қызыл миуасы бар өсімдік. Біздің жақта мұны бақшаның айналасына егеді. Ол отынға жарамайды. Жақсаң ұшқындары шашырап, киім-кешек пен үй мүліктерін күйдіріп жібереді. Жердің жаманы ойлы-шұңқыр қазылған, батпақты жерлер саналады. Өйткені, ондай жерлерге шатыр тігуге, егін егуге болмайды. Адамның ең жаманы барсығандықтар. Себебі олардың мінезі жаман, өздері опасыз келеді).

***

Бөрінің (табысы) ортақ,

Құзғындікі ағаштың басында.

***

Үйдегі бұзау өгіз болмас.

(Бұл мақал өз еңбегімен ел көзіне түсіп, құрметке бөленіп, бірақ, ағайын-туғандардың арасында жас саналып жүрген кісілерге бағышталып айтылады).

***

Қырдағы қырғауылды аулаймын деп,

Үйдегі тауығыңды ұмытпа.

(Бұл мақал жоқ нәрсені іздеп, қолындағы барыңнан айырылып қалма деп насихаттайды).

***

Көсеуі ұзын болса, қолы күймес.

(Бұл мақал қолғабыс жасайтын бала-шағасы көп жан рақат өмір сүреді деген мағынада қолданылады).

***

Құтсыз құдыққа кірсе, құм жауар.

Қанша ақымақ болса да, жолсерік жақсы,

Қанша бұрыс болса да, даңғыл жол жақсы.

***

Жердің бастырығы тау,

Елдің бастырығы бек.

(Бұл мақал жер тауларменен, ел бектерменен тыныш тұрады. Қарапайым халықты бектер басып отырады деп насихаттайды).

***

Жартаста шөп болмас,

Айнатазда ар болмас.

***

Ақылды сөз алтын табаққа жеткізер.

***

Мал сойсаң, құйрығына жеткенде пышағыңды сындырып алма.

***

Қызбенен күреспе,

Қысырақпенен жарыспа.

(Қызбенен күреспе. Өйткені ол күшті, сені жығып кетеді. Қысырақпенен жарыспа. Себебі қысырақ байтал аттан әрі күшті, әрі жүйрік болады. Хақания қыздарының бірі некелескен күні түнде сұлтан Масұдты теуіп, ұшырып жібергені үшін осы мақал тарап кеткен).

***

Қалың (топ) қаз көсемсіз болмас.

(Бұл мақал қандай бір істе болмасын жөн білетін кісіге жүгіну керектігін ескертіп айтылады).

***

Есек айтар:

 Аман болса басым, теңізден де су ішермін.

(Бұл мақал өз мақсатына жету үшін ұзақ ғұмыр сүруге тырысқан адамдарға арнап айтылады).

***

Ат қасқасы ай болмас.

(Бұл мақал кішкентай істі үлкейтіп көрсететін адамдарға арнап айтылады).

***

Мазарда үй болмас,

Шөлде ау болмас.

***

Астық бастыру теңізшінің ісі емес.

(Бұл мақал күші жетпейтін үлкен іске талпынған әлжуаз адамдарға арнап айтылады).

***

Болатын өгіз бұзауында-ақ белгілі.

(Бұл мақал болашағы зор жастарға арнап айтылады).

***

Көркіне қарама, абыройын тіле.

***

Ағашыңды ұзын кес,

Теміріңді қысқа кес.

***

Безілдек (жан) бөктергі ұстар,

Әумесер (адам) лашын ұстар.

(Бұл мақал әрқашанда сабырлы болуға шақырып айтылады).

***

Әумесер шыбын сүтке түсер.

(Бұл мақал әрқашанда сабырлы болуға шақырып айтылады).

***

Мысықтың мәулені мияулап туар.

(Бұл мақал мінез-құлқы әкесіне аумай тартқан балаларға арнап айтылады).

***

Тазының жүйрігін түлкі сүймес.

(Бұл мақал білімпаздығымен өзінің ортасындағыларға ұнамайтын белгілі адамдарға арнап айтылады).

***

Ұл су төгер, үлкен(нің жамбасы) сынар.

(Бұл мақал кішілердің қателігінен үлкен адамдардың зиян, жапа шегетінін ескертіп айтылады).

***

Тілмен түйгенді тіспен шешпес.

(Бұл мақал берген уәдесіне берік болуға үндеп айтылады).

***

Тікпейінше өнбес,

Талпынбайынша болмас (жетпес).

(Бұл мақал әрқандай істе мақсатқа жету үшін талпыну керек екендігін насихаттап айтады).

***

(Шақпақты) шақса  (от) тұтанар,

(Сөз) ұғындырылса  (ой) білінер.

***

Ел қал(са)да, әдет қалмас.

(Бұл мақал әдет-ғұрып бойынша істеуге шақырады).

***

Бір қарғаменен қыс келмес.

(Бұл мақал жора-жолдастары үлгеріп келгенше әркім өзінің ісін ұқыпты жүргізуге арнап айтылады).

***

Таздың келер жері бөрікші(нің дүкені).

(Жарасын жасыру үшін таз адам амалсыз бөрікшінің дүкеніне барады. Бұл мақал өзіне қажет болған заттан қашқан адамдарға арнайы айтылады).

***

Ұстаспай (жағдай) түзелмес,

Жел тұрмай (ауа) ашылмас.

(Бұл мақал ұрысып қалған екі адамды татуластыруға тырысқан кісіге арнап айтылады).

***

Түтінді түрткілеген ыстанар.

(Бұл мақал пәле іздеген адамға пәле жабысады деген мағынада қолданылады).

***

Жүк көтерген түйе шөмішті де көтерер.

***

Атаның ұлы атасына тартып туар.

***

Көкке (аспанға) түкірсе, жүзіне түсер.

(Бұл мақал үлкендерге жамандық, жасаса, өзіне де жамандық тиеді деп насихаттайды).

***

Адам баласы мұңая бермес,

Иттің күшігі жата бермес.

***

Соғысып ұрысар,

Ортада тон жыртылар.

(Бұл мақал кісілерді ұрыс-жанжалдан аулақ болуға үндеп айтылады).

***

Кішкентай үлкенге қарсы тұра алмас,

Қырғи сұңқарға қарсы шыға алмас.

***

Тау таумен қауышпас,

Кісі мен кісі қауышар.

***

(Биіктегі) майға жете алмаған мысық айтар:

 (Басқа) кісінікі (маған) жараспас.

(Бұл мақал өз опынан шыға алмай, артынан сол ісіне өкінетін адамды тәмсел етіп айтылады).

***

Ізгілікті судың түбіне тастап,

Бетінен ізде.

***

Көрпеден артық көсілген аяқ үсір.

(Бұл мақал адамдарды өз мүмкіндігінен асып кетпеуге шақырып айтылады).

***

Арыстан күркіресе, аттың аяғы тұсалар.

(Бұл мақал әлсіздердің өзінен әлділердің алдындағы дәрменсіздігін көрсетуге арнап айтылады).

***

Күздің келуі жазда білінер.

(Бұл мақал әрбір іс әу басында-ақ белгілі дейді).

***

Үй иесі тойдырса, (мейманның) көзі жолда болар.

(Бұл мақал құрметтен кейін қайтуға рұқсат сұрап, асыққан қонақтарға арнайы айтылады).

***

Берекесізден құт қашар,

Түйе сілкінсе, есекке жүк шығар.

***

Кішкентайында қиналса, үлкейгенде сүйсінер.

***

Қылыш даттанса, іс бұзылар,

Ер даттанса, пейіл былғанар.

(Бұл мақал азаматты қайтпас ерлікке баулып, әрқандай нәрсенің өз жынысына қарай өмір сүруінің қажеттігін үндеп айтылады).

***

Ер жігіттің сөзі бір(еу),

Ердің кегі үш(еу).

(Бұл мақал ер азаматтарды айтқан сөзі мен уәдесінде тұруға шақырып айтылады).

***

Заман қартайтқанға бояу айыпты емес.

***

Әкесі ащы алма жесе, ұлының тісі қамалар.

(Бұл мақал әкесі жасаған қылмыстың зардабы артындағы ұлына қалатынын насихаттап айтылады).

***

Атпатұзақтан (бір мәрте) қорыққан құс қырық жылға дейін аша ағашқа қонбас.

***

Аттың басын ноқталап мүжі.

(Бұл мақал атты пайдалану үшін ең алдымен ноқталап ал сонда ғана дегеніңе жетесің деп насихаттайды).

***

Жасауы мол келіннің күйеуі жуас болар.

***

Іс ыңғайына (қарайды),

Сарт пайдасына (қарайды).

(Саудагер пайданы көрсе, ең қымбат затын да сатып жібереді деп насихаттайды бұл мақал).

***

Тозған қорамсақтан тұқыл жебе шығар.

***

Алдырған анасының қойнын ашар.

(Бұл мақал затын жоғалтқан әумесер жанның қандай жерден болса да іздеуге қақылы екенін айтады).

***

Көп сөзді ұғуға болмас,

Биік шоқыны июге болмас.

(Бұл мақал сөзді ұзартпауға үндеп айтылады).

***

Жауырын жарылса, елге қайғы түсер.

***

Жақұты бар жанға жасыл түспес.

(Мынандай бір тәмсел сөз бар. Асыл тас әр түрлі болады. Адамдар оны жүзікке көз етіп салады. Сондай жүзікті саусағына салған адамға ешқашан жасыл түспейді. Тіпті, оның табиғи қасиеті соншалықты, бөзге орап отқа тастасаң, бөз де, тас та жанбайды. Бұл тәжірибеден өткізілген. Егер, әбден шөлдеген адам сол жақұтты таңдайына салса, шөлін басады).

***

Жібек жамау жібекке (жарасар),

Бөз жамау бөзге (жарасар).

(Бұл мақал әрқандай зат өзінің тегіне қарай жіктеледі деген ойды насихаттап айтылады).

***

Тесік інжу (моншақ) жерде қалмас.

(Бұл мақал кәнизактар да (күңдер де) жерде қалмайды. Оларға да үйленетін жігіттің табылатынын ескертеді).

***

Астың дәмі  тұз,

(тұзды) уыстап жемес.

(Бұл мақал адамдарды ынсаптыққа шақырып айтылады).

***

Қаралы күн тумай, Қаражалға көшпе.

(Қаражал  Түрік елі мен Ферғананың ортасындағы асу).

***

(Айлалы) анасы нанын жұқа жабар,

(Ақылды) баласы қос-қостап асар.

(Бұл мақал екі ақылды адамның бір-біріне пара-пар келгеніне бағыштап, арнайы айтылады).

***

Қаншалықты көнерсе де, кебенек жаңбырға жарар.

(Бұл мақал өзінің қол астындағы кісілердің бірі оны биліктен шеттетпек болған жағдайда, сол адамға арнап айтылады. Бәрібір, оның қаншалықты кемшілігі болса да, бір қажетіне жарайды. Оны сол іске қойсаң, өзің демаласың дейді).

***

Жылан күзеннен қашар,

Қайда барса да, күзенге тап болар.

(Бұл мақал өзін жек көретін нәрсеңнен қанша қашсаң да, бәрібір, алдыңнан ол қайталап келе береді деп насихаттайды).

***

Жаттың майлы бөкпенінен,

Жақыныңның қанды жұдырығы жақсы.

(Бұл мақал жақын адамдардың арасы алшақтағанда оларды жақындастыру, табыстыру үшін арнайы айтылады).

***

Дұшпандікі болса да (мал) керек,

(құрығанда) тезегі қалады.

***

Көк шөп күймес,

Елші өлмес.

***

Жұпар қалтадан жұпар кетсе де,

иісі қалар.

(Бұл мақал байлық кеткенімен, ниеті қаз-қалпында қалады деп кеңпейілді, ақжүрек адамдарға арнайы айтылады).

***

Қызмет тас жарар,

Тас бас жарар.

(Бұл мақал қожайынынан жақсылық күтетін, әрі оның жеңіске жетуі үшін көмектесетін қызметші адам қақында айтылады).

***

Адаспайтын аңшы болмас,

Жаңылмайтын данышпан болмас.

***

Түйе мініп, қой арасына жасырынбас.

(Бұл мақал әшкере болған істі жасыруға болмайды деген ойды үндеп айтылады).

***

Құтты адамға қос-қостап жауар.

***

Адам мәңгі жасамас,

Көрге кірсе  кері қайтпас.

***

Қанды қанменен жумас.

(Бұл мақал жанжалды жанжалмен басуға болмайды. Адамдарды бір-бірімен келістіру, жарастыру қажет деп айтады).

***

Әкесінің тоны ұлына жарасса, әкесін жақтырмас.

***

Түнде жүрген күндіз сүйсінер.

Жасында үйленген қартайғанда сүйсінер.

***

Күшті есіктен кірсе,

Төре түңліктен шығар.

(Зорлық-зомбылық есіктен кірсе, әдеп есіктен шығады. Зәлімді Кумәчі,

Күштіні Кучлук деп атау осыдан шыққан).

***

Шарап болмай тұрып, сірке суы болма.

(Бұл мақал өзін үлкендердің санатына қосатын жастарға ақыл ретінде айтылады).

***

Құлан құдыққа түссе,

Құрбақа айғыр болар.

***

Мұздан су тамар.

Қорыққан кісіге қойдың басы қосарланып көрінер.

(Бұл мақал бір нәрседен қатты қорыққан, әрі сол уақиғаны ойлағанда есінен тана селкілдеп кететін адамға арнап айтылады).

***

Тілі ащы бектен гөрі тұл қатын артық.

***

Адам баласы мұңсыз болмас,

***

Баланың ісі іс болмас,

Лақтың мүйізі сап болмас.

***

Жауыр ат жүк көтере алмас.

Тура кеткен киіктің көзінен басқа жарасы жоқ.

(Бұл мақал ауыр іске душар болып, басқа жандардың әжуасына ұрынған жандарға қаратып айтылады).

***

Жазда қатты қимылдаса, қыста сүйсінер.

***

Бейтаныс адамнан таныс шайтан жақсы.

(Бұл мақал таныс адамдардың мерейін көтеріп, оның өзін құрметтеуге арнайы айтылады).

***

Таяқты жан таймас,

Бос сөзбен куә жеңбес.

***

Түйенің өзі үлкен болғанымен, құмалағы кішкентай.

(Бұл мақал өзін үлкен санайтын атақты адамдардың шәкірттеріне арнап айтылады. Үлкендік саған емес, сенің ұстазыңа жарасады деген сияқты).

***

Әмірлерге өкпелеп, әскерлерге сөйлемедік.

(Бұл мақал біреудің жасаған теріс ісіне өкпелеп, басқа адамға теріс қарайтын жандарға арнайы айтылады).

***

Бөрі көршісін жемес.

(Бұл мақал көршіні құрметтеуге арнап айтылады)

***

Қалың бұлтты боран айдар,

Қараңғы істі пәре ашар.

(Бұл мақал пәреге сенген адамға арнап айтылады).

***

Құстың балапаны қорқынышты,

Иттің күшігі сүйкімді.

(Бұл мақал әрқандай нәрсе өсе келе басқаша болады деп насихаттайды).

***

Тамұқтың қақпасын пәре (тауар) ашар.

(Бұл мақал ойына алған істі бітіру үшін кез-келген адамды пәре беруге үндеп айтылады).

***

Күндестің күліне дейін дұшпан (жау).

***

Бидайдың арқасында бидайық су ішер.

(Бұл мақал басқа біреудің жақсылық көмегінің арқасында дегенше жеткен адамға арнап айтылады).

***

Құпияның барлығы келінде.

(Келіндікінің барлығы құпия).

(Өйткені жас келін жақсысының барлығын күйеуіне сақтайды деп насихаттайды бұл мақал).

***

Бір түлкінің терісін екі мәрте соймас.

(Бұл мақал жақсылық жасаған адамнан тағы да жақсылық; талап ептеу үшін арнайы айтылады).

***





Далада бөрі ұлыса,

Үйдегі иттің бауыры солқылдар.

(Бұл мақал жақын адамдарды бір-біріне көмектесуге шақырып айтылады).

***

Жамылғылы (жан) су болмас,

Ауыздықты (ат) арындамас.

(Бұл мақал әрқандай іске алдын-ала дайындалу керектігін ескертіп айтылады).

***

Адамның қадірі тіршілігінде.

***

Кемпір би білмес,

 Жер тар,  дер.

(Бұл мақал өтірік мақтанып, нағыз іс кезінде сылтауратқыш адамдарға арнап айтылады).

***

Арыстан қартайса, тышқанның інін аңдыр.

(Бұл мақал үлкен істерге шамасы келмей, ұсақ-түйек іске риза болған үлкен адамдарға арнап айтылады).

***

Диірменде туған тышқан

Көктің (найзағайдың) күрілінен қорықпас.

(Бұл мақал басынан көп қиыншылықтар өткен адамды ұсақ-түйек істермен қорқытпақшы болғандарға арнап айтылады).

***

Іш май сүйек майдай бола алмас.

***

Орнын таппаған диірмен,

Абайсызда жарға құлар.

(Бұл мақал істі орынсыз істеген адамға арнап айтылады).

***

Кең (тігілген) тон тозбас,

Кеңесілген іс бұзылмас.

(Бұл мақал бір іс істегенде өзім білермендікке салынбай, үлкендермен ақылдасып, кеңесіп отыруға шақырып айтылады).

***

Құс тұзаққа жем үшін ілінер (түсер).

(Бұл мақал тамақ іздеп, азып-тозған адамға айтылады).

***

Ер жігітті мұң басар,

Тау тұмсығын жел қағар.

***

Бір-бірлеп мың болар,

Тама-тама көл болар.

(Бұл мақал аз болса да әрқандай затты қабылдап алу керек деп насихаттайды).

***

Сүзеген сиырға тәңір мүйіз бермес.

(Бұл мақал басқа кісіге зиянын тигізетін залал істі істей алмай қалған адамға арнап айтылады).

***

Көзден алыстаса, көңілден де алыстар.

(Көзден кетсе, көңілден болар ұмыт).

***

Жақсы адамның сүйегі шірігенімен, аты қалар.

(Бұл мақал адамдарды жақсылық жасауға үндеп айтылады).

***

Қалың берсе, қыз алар.

***

Қуанышы көп болса, ақырында ah ұрар.

(Бұл мақал шамадан тыс шаттануға болмайды деп насихаттап айтылады).

***

Xac батыр өткінші жаңбырдай,

Білімді мірдің оғындай.

(Бұл мақал бір істі қайта жасап, сонысы үшін сауға сұрамаған кісіге қаратып айтылады).

***

Екі қошқардың басы бір қазанда піспес (қайнамас).

(Бұл мақал бір қалада екі бектің бір-бірімен келісіп тура алмайтындығы, әйтеуір, біреуінің кетіп тынатындығына арнап айтылады).

***

Әкесі бір бірін-бірі көре алмас,

Анасы бір мейірімсіз бола алмас.

(Әкесі бір, анасы басқа бауырлар ешқашан бірін-бірі көре алмайды. Күншілдікпен күн өткізеді. Керісінше, анасы бір, әкесі басқа бауырлар бір-біріне мейірімді келеді. Олар әрқашан да бірін-бірі өрге тартып, көмектесіп жүреді деп насихаттайды бұл мақал).

***

Жалғыз қаздың үні шықпас.

(Бұл мақал әрқандай істе басқалардан жәрдем сұраудың қажет екенін ескертіп айтылады).

***

Кәрі өгіз балтадан қорықпас.

(Бұл мақал адамды әдеттеніп алған ісінен тайдыруға қорқытпақшы болғандарға арнап айтылады).

***

Суды көрмей етігіңді шешпе.

***

Жалықтырса да май жақсы,

Күйдірсе де күн жақсы.

ТҮРКІ ХАЛЫҚТАРЫНЫҢ БӘЙІТТЕРІ

***

Үш адамды жақсылыққа бастағанды ғалым деп біл,

Оның ісін жұртқа жайып, қолдан келсе тәлім қыл.

***

Тоныңды асып тастама,

Асыңды бер басқаға,

Қонағыңды жасқама,

Даңқыңды ол жаяды.

***

Көзімнің жанары сөнді,

Басыңа ажал төнді,

Шыбыным қайда қонды,

Ұйқыдан мені оятар.

***

Ұлым, менің өсиетіммен жанды ауызыңа қаратқын,

Ғалым болып, біліміңді ел ішіне таратқын.

***

Меңдіқыз жанарыңмен ғашық еттің,

Ойлауды сені ғана кәсіп еттім,

Отына орап қойып қасіреттің,

Жаным-ау, енді неге қашықтайсың?

***

Ел басшысы болсаң егер, жағымды істі кәсіп ет,

Бек қасында адамдарға жақсылықты тасып өт.

***

Жанымды жар күйігі жабырқатты,

Басқаны менің дертім таңырқатты.

Күндерден көңіл мұңы ауыр тартты,

Содан да жапырақтай сарғаюым.

***

Тау-даланы жайқалтқан Еділ суы,

Көлшік-көлдер маңайда оның буы,

Ақ шортандар жүзеді айдынында,

Жағалары көз тартқан қалың нуы.

***

Жігітім, кеттің неге жылы орныңнан,

Айырылып, қолындағы бар қорыңнан,

Қайтейін, жаяулығың өз сорыңнан,

Атыңнан бұдан былай үмітіңді үз.

***

Көріп неге қашпадың,

Қу нәпсіңнен аспадың,

Биік таудан аспадың,

Қолға түстің қор болып.

***

Жасалар қыстың қамы құтты жаздан,

Ойласаң шіркін ғұмыр тіпті аз да.

***

Қонақжай жомарт кетіп, дүние қараң қалды,

Жинапты бұл мекенге өңкей қу-сараңды.

***

Тәңірін ұмытып, дүние жинады,

Туысын тиынға бола қинады.

***

Білімді адам еткен инабатты,

Талайлар жан нұрынан сыйға батты,

Ешкімді астамдықпен қинамапты,

Халыққа үлгілі істі өсиет қып.

***

Қонақты қарсы алғын, асыңды күттірме,

Қуана жар салғын, бір затын зыттырма.

***

О, аяулы сүйіктім,

Басып жолын киіктің,

Таудан асып биік тым,

Қалай жеттің, бұл жерге?

***

Қар кетіп, туды міне көктем айым,

Ал енді, суға қарақ әрбір сайым.

Сөзімді тыңда күлмей еркетайым,

Жайнады жарық жұлдыз көк аспанда.

***

Бұлақтан су ішелік сылдыраған,

Жайқалтып жапырағын сылдыраған,

Арудың әнін естіп сыңғырлаған,

Келелік қайғы-мұңды алыстатып.

***

Залым жан қонақты ұры деп қарайды,

Ел сыйын серінің жолда тонайды.

***

Өзгерді заман күймелі,

Парасатты ой сиреді,

Естіні есікке сүйреді,

Білімсіз зұлым басшы боп.

***

Ақымақ есін жиып ірге құрсын,

Қастаспай қой мен қасқыр бірге жүрсін,

Жайқалған өмір бетін гүлге бұрсын,

Береке ел ішіне тәртіп орнап.

***

Деді сенің жолыңда,

Азап тарттым сүйіктім,

Тас үгілді қолымда,

Аштысынан күйіктің.

***

Көршіңді, туысыңды құрметте,

Таралар тәлімі оның сыры көпке,

Сый алсақ қарымына құры кетпе,

Онан да артық бұйым дайындағын.

***

Қыс ызғары басылды,

Барша гүлдер ашылды,

Жердің беті жасыл-ды,

Жайнады әлем жәннаттай.

***

Қаһарланып атылдым,

Арыстандай ақырдым,

Батырын жерге батырдым,

Енді мені кім ұстар.

***

Күліп келген адамның бетіне күл шашпағын,

Жақсылық ет қашан да, қалыбыңнан аспағын.

***

Тағдырдың жазуынан аса алмайсың,

Кез болар тасқын суды тоса алмайтын.

***

Тұлпардың туа біткен шабысы бар,

Басатын жолдың жақын, алысы бар,

Нөсердің кездестірер сан ісі бар,

Келемін жануармен желдей есіп.

***

Көңілді шарап ішіп жылыталық,

Өмірдің қалды бізді дуы танып,

Қайғыны аз да болса ұмыталық,

Бір мезгіл өзімізге ерік беріп.

***

Бұзыраш және құтырды,

Ісі бардай ұтымды,

Келу жолын ұсынды,

Батырларын іріктеп.

***

Алудан аманатты зерікпеді,

Тойымсыз әдетіне ерік берді,

Айламен алаңдатты көрікті елді,

Достықтық адамшылық шартын бұзып.

***

Аңызақтан әуе айналып жерге түсті,

Таратты опасыз дос қалың күшті,

Үрейлі сонан халық күйге түсті,

Жау қолы Қара Ертістен өтпекші боп,

***

Заманның қас дұшпаны сұғанақ қол,

Апарар сұмдықтарға сүреңсіз жол,

Тұс-тұстан оған атса қаптаған қол,

Су тартылып, ау болды жермен жексен.

***

Арланды қоймай қуып, әлсіреттім,

Жөніне жіберсін бе аршын екпін,

Жотасын күжірейтіп айбат шекті,

Мен оны сойылменен тартып өттім.

***

Қыспенен жаз тартысты,

Кездері бар әр түсті,

Қырын қарап айтысты,

Бірін-бірі ұтуға.

***

Шөл дала көктемде жайқалыпты,

Өзгеше таулар басы ой танытты.

Бар жайы дүниенің байқалыпты,

Өрімдей уыз гүлдер шешек атып.

***

Оқты көзбен атысып, шықты ерлер майданға.

Ондай кезде сын болар, өз сертінен тайғанға.

Қақтығысты қарулар, оңай соқпай жай жанға,

Қынапқа қылыш сыймады, қанмен жүзі қалыңдап.

***

Қар, мұз түгел еріді,

Ағу  судың ерігі.

Ақ бұлттың желігі 

Қайық боп көкте жүзеді.

***

Бөрідей шулап жыласты,

Өзекті өртеп мұң ащы.

Дауыстар көкке ұласты,

Көз жастан көп жан соқыр боп.

***

Жарасы жайсаң ердің ауыр тартты,

Жанын көп қан тоқтамай, жабырқатты.

Сонан да қайран сабаз тауға тартты,

Енді оны қалтарыстан кім табалар.

***

Ту тігілді шатырға,

Дабыл қақты батыр да.

Жау айналып пақырға,

Тұтқындалар қашқаны.

***

Ұйқыдан енді оянды,

Ісіне дұшпан өкініп.

Ел болуға ой алды.

Алған соң, біз бекініп.

***

Жау тұтқынға алынды,

Азаптан қорқып жалынды,

Қылмысына малынды,

Бар еркінен айырылып.

***

Жеткіз менің сөзімді білімді адамдарға,

Тай ат болса  енесі артына алаңдар ма.

***

Өз құнын малмен төлеуге,

Болсын деп ісі елеуге,

Теңемей оны селеуге,

Тұтқынның бірін босаттым.

***

Құлан қырда жосылды,

Архар  құлжа қосылды.

Жайлап жазық төсінді,

Ойнақтайды ор киік.

***

Әкім осы асқынған,

Өз еліне қас қылған,

Жазықсызды басқа ұрған,

Отыр енді бүкшиіп.

***

Көңілім сәулемді ойлап тыншымады,

Жанымды ғашық оты шымшылады.

Әсерлі әуенімнен мұң шығады.

Өзіңді сәулетайым есіме алсам.

***

Көз жасым бұлақ болып толып ақты,

Аққу, қаз жүзуге оған келіп жатты.

***

Сүйіктім мойыныма асылады,

Шырқалып назды үнімен тасып әні.

Көңілім сәулешіммен ашылады,

Жайдары жаны таза еркетайым.

***

Батыр шықты әр түсті,

Өш алуды айтысты.

Сақалдарын тартысты,

Кеуделерде көк жанып.

***

Алуан гүл түрге еніп жайқалыпты,

Көркімен көңілдерге ой салыпты.

Табиғат талай жанға нәр танытты,

Әлемде өзгермейтін ешнәрсе жоқ.

***

Жазғы жайлау жасылды,

Тұман түсіп, ашылды.

Жылқы үйездеп, қасынды,

Құлын-тайы кісінеп.

***

Батырлар қарсыласын аямайды,

Жан салып майдандасын аялайды.

Ешқашан төккен терін санамайды,

Ерлігін бір-бірінің алғыстаумен.

***

Қауышып жардың өзімен,

Нәр алып нәзік сөзінен,

Мөлдір қара көзінен,

Қуат алғам жаныма.

***

Көктем күн табиғатты идіреді,

Тасқын су салындыны үйдіреді.

Тазалап, адам оны күйдіреді,

Әр жерде қурап қалған көң-қоқсықты.

***

Кеште бұлт болса  әйелі ұл тапқандай қуанады,

Күзде күнде күн жауса диқандар мұңаяды.

***

Парасатпен жалықпастан үйренсең зор білімді,

Көрсетесің дандайсымай сынақта асыл сырыңды.

***

Айдағы құлақтанып, қораланды,

Ақша бұлт көк аспанды орап алды.

Малшыды бастағы әсем орамалды,

Толассыз нөсерлетіп жаңбыр құйып.

***

Жігіттер жеміс өсер жайқалатын,

Көңіл де тынса жұмыс жай табатын.

Адамға аң аулауда ой салатын,

Қайталық серуендеп желпініп бір.

***

Ізіңнің санап тізбегін,

Бақытым сені іздедім:

Үмітімді үзбедім,

Көзімнен ағып қанды жас.

***

Азық берсең мүсәпір алғыстаған,

Ренжітсең ондайды қарғыс саған.

***

Жаз болса, жылқы ойнақтап жарысады,

Үйірін кісінесіп табысады.

Семіз ат ауыздықпен алысады,

Мырзалар сәйгүлікпен сейіл құрып.

***

Дұшпаннан тақғұт бегі тасаланды.

Әдісі уақыт еткен аса мәнді.

Басына бақыт-дәулет жасағанды,

Тәңірім оған медет бергендіктен.

***

Басқа дүние қиялымды не болса да жеңбейді,

Сәулешімнің басқан ізі жанарымды емдейді.

***

Аязда таңғұт қолын басып алды,

Қорланған қатын-қызы жасығанды.

Батырлар жеңісіне тасығанды,

Олжалап, мал-мүлкін көп түсіріп.

***

Бір жігіт асулардан асып кепті,

Мейлінше дүниені шашып-төкті.

Ақыры масқара боп қашып кетті,

Атының атырылған арынымен.

***

Бақыт-дәулет берсе Тәңір қолына,

Сәтті күндер туады оның жолына.

***

Ендіріп Ертіс суын түрлі түске,

Жұмсадық қалың қолын барлық іске.

Сүйеніп ашу-кекті зорлық күшке.

Дұшпандар бізге қарсы жиналмақта.

***

Тәңірім аспанды кең жаратыпты,

Жұлдыз бар онда ғажап, дара тіпті.

Асылды ауаменен оратыпты,

Адамды болмысымен таңырқатып.

***

Іс бітірдік, тындырып,

Қашты дұшпан шыңғырып.

Бұтқа дәрет сындырдық,

Қолымыз алға өрледі.

***

Ел түрік деп таныса,

Оның өзі бас бәйгі,

Халықты тура бастайды,

Одан ешкім аспайды.

***

Күн күркіреп, найзағай жарқылдайды,

Тау мен дала аңызақтан алқынбайды.

Қара боран соғудан тартынбайды,

Бұлтты түріп барады шалғай жаққа.

***

Батырлар шақырысты жекпе-жекке,

Кернетіп тұлабойын ашу-кекке.

Құралын қандамады олар текке,

Қынапқа қылыш қаннан сыймай қалды.

***

Малың сенің көбейсе  айналаңа жан толар,

Дастарқаның болмаса  маңайыңа кім жолар.

***

Сескенбей ұлықпенен майдандастым,

Қасқайып қара атыммен тауларды астым,

Белгісіз талай сырлы ойларды аштым,

Отарға оғын атқан сыйлық етіп.

***

Айырдым дұшпандарды батырынан,

Пәш болды талай ісі жасырынған.

Көп әскер қолға түсті бас ұрудан,

Күмісін алтынымен олжаладық.

***

Ханышаға жыр жүректен есіледі,

Қызметшің жаңа міндет өтінеді.

***

Көңілденсе патша-ханым алтын-күміс жаудырар,

Мейіріменен талайларды есінен де тандырар,

Бізге қарап бір жымиса жүрегімді жандырар,

***

Сүйіктім, менің ғана аймаңдайлым,

Өзіңнен басқа жанға айналмаймын.

***

Жасырын құрған тұзаққа,

Ілігіп сәулем ауырдым.

Еміңді созсаң ұзаққа,

Жанымды орар ауыр мұң.

***

Қонақты құт деп білген ерлер кетті өмірден,

Қалыпты жаны жаман, пейілі қара көмірден.

***

Қой, түйе, жылқы болса қолыңызда,

Дәулеті жарар өмір, жолыңызға.

Гүл түрі бір-біріне көрік берер,

Көктемде көтеріліп ерікті өнер,

Адамдар құшақ-құшақ, теріп келер,

Айнымас әсемдікке таңданумен.

***

Соғыстан талай бастар домалады,

Бүлінді небір жердің соны алаңы.

Ел қалай бұл алаңға қона алады,

Аққан қан, төбе-төбе сүйек жатыр.

***

Соғысты бастаушыны ұстап алып,

Жеткізсем жұрттың көзін іске анық.

Ондайды өлтірмей-ақ жөнге салып,

Бәлемді жіберер ем қарыздар ғып.

***

Бұл өмір оны ауыр жаралады,

Тек қана, сенің емің дауалады.

***

Өзіңді бір сұлу қыз алдап кетті,

Жүргенде сен жай басып, таңдап көпті,

Қыр мұрын, қыпша белді есіңе алып,

Ол жайлы әлі талай өкінерсің.

***

Сыйлық алсаң сен оны ақым деме,

Жүз моншағын тегінде жақын көрме,

Айып болар жоқты айту ақылды ерге,

Данышпандар бос сөзді жаратпайды.

***

Тірлікте бейнетке жан жаншылады,

Рақат көргенше өмір таусылады.

***

Құс салып, ит жүгіртіп, аң аулайды,

Қырларда қызыл түлкі алаулайды.

***

Тармақтың тасқын суы толқындайды,

Орманын саялаудан ел тынбайды.

***

Қарғаны мұз шоқытқан 

Қу құлқынның ісі еді.

Құл болса, егер, жоқтықтан,

Тұзаққа өзі түседі.

***

Құрметте, білімдінің сөзін тыңда, жігітім,

Үйреніп парасатын, ақта әділ үмітін.

Аттардың жал-құйрығын жеңілдеттік,

Түн қатып жау шебіне келіп жеттік.

Бөгелмей өткелдерден жеңіл өттік,

Мыңлақтың басын алдық адамының.

(Мыңлақ  қыстақтың аты).

***

Жаз шығып, түйін тастап, бүр ашылды,

Аспаннан түрлі гүлге нұр шашылды.

Құс сайрап, сай-саладан су тасыды,

Сұлулық көзді тартты таңғажайып.

***

Өнім бермес жер жаман,

Қайырымсыз, озбыр ел жаман,

Оған себеп кер заман,

Сауысқандай сақ құлақ.

***

Ақылды адамға артық жалынбайды

Үлгілі өсиетті қабылдайды.

***

Атты баптап жолға анық,

Қалқан, найза қолға алып.

Қырандай болып қомданып,

Айбынмен жауға баралық.

***

Бөктерлеп шықтым тау жаққа,

Қарадым анық жан-жаққа.

Дұшпанның қолы ар жақта,

Көрінді жау қарасы.

***

Жасалды келісім-шарт аса күшті,

Хан өзі соғыспауға қасам ішті.

Тәртіпті қайта бастап жасап ішкі,

Енді заң бұзғандардың: басын алып.

***

Қатал қыс жазды қуды жадыраған,

Мұз басар сықырлатып қазір адам,

Бүрісіп түліктер де қожыраған,

Аяздан жан-жануар тітіркеніп.

***

Өмірді білмесең  білімің жоғалар,

Талғамды қашан да  бос сөзді доғарар.

***

Оғрақтың, азаматы батыр келер,

Меймандос жомарттыққа басым келер,

Лақтың қонағына басын берер,

Қымызы сабасында үзілмеген.

***

Аттың түйіп құйрығын,

Тәңірдің күтіп бұйрығын.

Алуға өмір сыйлығын,

Із тастап, кейін шегіндік.

***

Жіберіп аттың тізгінін,

Уақыт еді күзді күн,

Құртуға жауыз құзғынын,

Жеттік ұшып ұйғырға.

***

Түсіріп еске бар жайды,

Бектер зарлап сарнайды,

Қайғыдан жүзі сарғайды.

Афрасияптың қазасына.

***

Соғыс болмайды айласыз,

Онда жалбару пайдасыз.

***

Басында бітімге келмедің,

Қоқаңдап қарумен ерледің.

Ал енді, бағынсаң тездегін,

Болмаса, басыңды жер жұтар.

***

Сараңдар өмірге кең қарамайды,

Сол үшін ішкен асы тарамайды.

Дәм бітсе, ол бір тиынға жарамайды,

Алтынды өз бойыңдай жинаса да.

***

Мейіріне жардың тұнық қашан көңілім қанады,

Алауына махаббаттың ойым өрт боп жанады.

***

Еңіреген ер еді,

Ойы елге төр еді,

Адамның асыл зерегі,

Ажал оны әкетті.

***

Өртті талай өшірген,

Басынан көп іс кешірген,

Шешендік сөзге көсілген,

Қайран ер ерте көз жұмды.

***

Қанатын қақса қалың құс, үйрек көлде жылжиды,

Аздығын оқтың білгендей, қасқалдақ суға сүңгиді.

***

Қыс, сенде бүрсеңдейді жан-жануар,

Жаз менде бар сұлулық мән бағы бар.

Бұлбұлдар сайрағанда гүл бақшада,

Адамға туады ойдан таңданулар.

***

Өсек сөзбен бір әйел атпақшы боп сыртымнан,

Байсыз қалды ақыры тыныш жүрмей құтырған.

***

Қасқырды атым менің тарпып жықты

Серпіні жануардың артып мықты.

Даусым да сонда менің шалқып шықты

Көңілімнің құдіреті артып тіпті.

***

Күлгенде сенде ашық көңіл сыйла

Көретін қызығынан оны тыйма.

***

Кем санасаң жауыңды,

Болар күнің дауылды.

***

Көзің түсіп басқаға,

Мені алып тастама,

Жанарымды жасқама,

Көз жасымды көлдетіп.

***

Ел ісіне келгенде ерекше ол ер еді,

Адам үшін асылды жер бетінен тереді.

Қыста келген қонаққа асын дәйім береді,

Жұртын тастап азамат оралмасқа кетіпті.

***

Жақсылыққа жайсың жан,

Ізгілікке ой салған,

Жауды талай қайтарған,

Ажал оны әкетті.

***

Жадырап жаз шыққаны ол анық-ты,

Жер беті мәуе баққа ораныпты,

Жүретін жануарға жол анық-ты,

Өрісте қалың сиыр ойнақтайды.

***

Пайдаланып орайын құлынымды ұрлады,

Нәпсіге еріп қомағай қойымды алып, жырғады.

Өз сертінде өзгермей туралықпен тұрмады,

Шартын бұзды бірліктің, кетсін енді бетімен.

***

Жаз бен қыс бір-бірімен айтысты кеп,

Өзгеше өнерімен тартысты көп.

Ушығып кетті күрес әр түсті боп,

Кектеніп аралары алыстады.

***

Күй бола ма қолға түскен адамда,

Істің бәрі айналды енді жаманға,

Ат, адамы тізімделді табанда,

Оның сөзін бұдан былай кім тыңдар.

***

Ақ жауыннан гүл қауызы ашылды,

Жаз нұрынан жерге моншақ шашылды.

Жасыл орман жамылыпты асылды,

Хош иістен жадырайды жанымыз.

***

Білімдінің, қасына бар күнде балам ерінбей,

Төмен тұрып үйрен толық тәкаппар боп көрінбей.

***

Махаббаттың мейіріне нәзік жаның иеді,

Оның ыстық теңізіне бойың балқып күйеді.

Білім деген мәуелі ағаш өз жемісін береді.

***

Шүкіршілік жазғанымда шешек атып өнеді

Өмірімде тоқталуға жақындасып келеді,

Еңбегімді елім алсын маған .сол ғой керегі.

***

Төрт түлік пен алтын, күміс байлығыңа сүйенбе,

Білімсіз ол бос дүние жарамайды сүйеуге.

***

Жасырын ол махаббаттан айырылғанда, әшкере,

Көзін тіпті жұмса дағы тұрады оған жас келе.

***

Атымды сұрап алып арықтатты,

Жем-шөпке жануарды жарытпапты.

Тәңірдің талқысынан қорықпапты,

Оңбаған ырысымды алыстатты.

***

Махаббаттың күйігінен есі мынау ауысқан,

Жапырақтай сарғаюмен жүрер жолын тауысқан.

***

Атымен Тәңірімнің білім жидым,

Өмірдің көңіліме сырын түйдім.

Гүліме таудың таза суын құйдым,

Мәртебем сонан менің биіктетті.

***

Халық дәйім сұғанақты жек көрген,

Талай істі басынан көп өткерген.

Ұлым өзің дұрыс өткін өткелден,

Кішіпейіл жаннан тарар жақсы үлгі.

***

Сараңдық қып астықты,

Үй-ішіне бермедің.

Тышқан тасып, ас қыпты,

Қызығын да көрмедің.

***

Амалы жетік ақылды,

Жаны адамға жақын-ды,

Жауға қарсы атылды,

Оған ешкім тең келмес.

***

Сарқырап сай-саладан ағады су,

Бөлеген ақ моншаққа жағаны бу.

Жамылған жасыл жапырақ бағалы ну

Қанатын көк жүзінде қағады қу.

***

Шешек атып алуан гүлдер жарасқан,

Көк теңіздей көрінеді жер, аспан.

Қырқаларды қызыға жан қарасқан.

***

Құстар ұшып келеді,

Жерден дәнін тереді.

***

Әмірімен Тәңірімнің кең әлем бұл байланған,

Оның бәрі жұлдыз-аспан, күндіз-түн доп байланған.

***

Қонақ келсе өзін күт, ашықтырма атын да,

Ойнақтасын жануар ертесінде тақымда.

***

Адамды заман күйі әлсіретті,

Әйтеуір қолда барын талшық етті.

Айлалы аса пысық болса да епті.

Ажалдан ешкім қашып құтылмайды.

***

Көктемде құстар сайрайды,

Жарасып жердің қаймағы.

Құрт, құмырсқа ойнайды,

Ініне шығып, еркіндеп.

***

Жолдасыңды жамандап, артық пайда көздеме,

Туғаныңды жоғалтып, қырғауылды іздеме.

***

Мың кісің де құрбан болар өзіне,

Жанын қияр оның нұрлы көзіне.

***

Көл боп жасым төгілді,

Оған құстар шомылды.

***

Жақынын жамандап, дүние жияды,

Әйтеуір, амалдап туысын қуады.

***

Іс бастасаң асықпа, толғансаң ой өседі,

Асыға тартқан шақпағың тұтанып, тез өшеді.

***

Жеріме жетсем деген жете алмадым,

Өйткені ғашығыма алаңдадым.

***

Сымбатты өзі,

Сиқырлы көзі,

Әдепті сөзі,

Алды менің еркімді.

***

Бұлтпен бүркелді аспанның жолағы,

Тауларды жапты ол аппақ қар қонағы.

Жел шықса сүрі қар сай-сайға толады,

Сел болып ол енді сырқырап ағады.

***

Бүтіндей заман өзгерді,

Құтыртып жаман өздерді.

Адамдар өтірік сөзге ерді,

Парасатты бек кеткен соң.

***

Еңкейгенге еңкейгін басың жерге жеткенше,

Шалқайғанға шалқайғын төбең көкке жеткенше,

Жамандықтан аулақ бол жаның сонша күйгенше,

Жақсы сөзден жылылық мәртебеңді өсірер.

***

Қу адам әдетінен жаңылмайды,

Данышпан орынды ойды қабылдайды.

***

Байлықты да асқынбаған ұстайды,

Дәулетімен басқаларды қыспайды.

***

Ниетінен қайтыпты ол дұшпандар,

Келген бізге елшісін де қыспаңдар.

Ел мұратын қобалжымай ұстаңдар,

Деп сарбаздар бір-ақ жерге жиналды.

***

Басқаларға жүк көтертіп озбырлықпен үдеме,

Асыңды елге сарқып беріп өзің қатып, жүдеме.

***

Жолдас болып танысты,

Алым-берім алысты.

Бір қуменен табысты,

Ұрлап алып, ақшамды.

***

Айтып едім жолама деп Құлбаққа

Суайт қой ол судай аққан қу жақта.

***

Сондағы кетіп қапты біз жоқта,

Басқа елден алып келген құлыммен.

***

Ол маған басын иіп сәлем етті,

Құрғатып көз жасымды құрмет етті,

Опалы еміне де көзім жетті,

Бірақ та жолаушыдай кетіп қалды.

***

Мақсатыма жетемін,

Ғылыммен еңбек етемін,

Өткелден сан өтемін,

Байлығымды сарып қып.

***

Қошқар, теке бөлінді,

Балалар да көңілді.

Тасып сүт те төгілді,

Қой, ешкілер сауылып.

***

Тегінде оқ себепсіз атылмайды,

Ол бірақ, тау-даланы зақымдайды.

***

Әнші, күйші жиналды,

Бөлеп сазға бұл маңды.

Өнерлілер сыйланды,

Сайраңдайық шалқып бір.

***

Көл толқыса өзгеше тамға суы енеді,

Ақылдымен кезіксе бұл сөзіме сенеді.

***

Дауыл шықты дамылсыз,

Жер-суыңды жалынсыз,

Аяз қатты үскірік,

Жіберді елді тысқырып.

***

Шайтан сені адастырды бал беріп,

Кетті сонан маңдайыңнан жан жеріп.

***

Жеткіз менің сөзімді білімді адамдарға,

Ұрпақ өссе, естілер өмірге алаңдар ма.

***

Күніне жаздың жайлы сеніп қалма,

Абайсыз жаман іске еніп, талма.

Бастайды ізгі ниет ерікті алға,

Сөйлеуге жақсы сөзді әдеттенгін.

***

Дәні бөртіп шүйгін қонақ піспеді,

Сүт сүзілді, қазан оттан түспеді.

Мені жібер майданға,

Ерлігімді көрсетем,

Өз сертімнен таймауға,

Бір сәйгүлік болса екен.





***

Қыс, сенен бар тіршілік жиренеді,

Түгелдей бүріскек бір түске енеді.

Кеңдікті жәндік жаздан үйренеді.

Бұлбұл құс бақшаларда еркін сайрап.

***

Жаны кедей адамның құлқыны бір толмайды,

Оны ешқашан күшпенен толтыруға болмайды.

***

Қордайдың аққу, қазы қаңқылдайды,

Төске алып, тау самалын салқындайды.

Сен неге сәл нәрсеге қырындадың,

Артына аз да болса бұрылмадың.

Көңіліңді бізге деген ырымдадың,

Қалдың ғой енді міне, елеусіз боп.

***

Қараңғы түн тез атса деп тіледім,

Ұйқымды ой ашса екен деп тіледім.

Жеті қарақшы ол жұлдызын көп санаумен,

Жеңілденді менің күпті көңілім.

***

Алтын, күміс болса қолда әркім мекен салады,

Көңілі оның орныққан соң құдайды еске алады.

***

Махаббаттың дерті мені қинады,

Күндіз-түні жүрегімде тулады.

Толғанудан жаным да бір тынбады,

Көшіп кеткен жұртын көріп жарымның.

***

Жауың барда қанжарыңды қайрап жүр,

Қастық етсе, не істеуді ойлап жүр.

***

Аяздан жердің беті тынығып бір,

Айырар адамдар да ұғынып сыр.

"Сай-сайда қасат қарым тығылып тұр"

Деп жазға қыс ақтарды өз болмысын.

***

Заманның күні-түні жолаушыдай өтеді,

Кімді келіп басса егер оны әлсіз етеді.

***

Жарым мені көре сала емдеген,

Сусынымды қандырып еді шөлдеген.

Енді соның күйігінен әлсіреп,

Қайғы уы өзегімнен өрлеген.

***

Білімдіден ақылдылар қорланды,

Парасатты ой паршаланды зор мәнді.

Адамдарды бір-біріне қажатып,

Естілерді есер заман торға алды.

***

Сүйген жарым кетіп еді сапарға,

Көңілім менің оған берік байланған,

Онсыз жерде жүре алмадым қатарда,

Қайғысынан басым зеңіп, айналған.

***

Шыбын жанын қорғауға мекен-жайын сатпақшы,

Төлем беріп, ісіне дәмін жерден татпақшы.

Зорлық түбі қорлық қой қашаннан бұл айтылған,

Ол шындықты енді ұқты, тірі деген ат жақсы.

***

Есінен дұшпан ауысты,

Басар жолын тауысты.

Ажалменен қауышты,

Сөзге аузы келместен.

***

Бұзырачтың құнын даулап баралық,

Ердің кегін ерлікпенен алалық.

Жан-жағынан жауды қоршап, қамалық,

Ал жігіттер, тез жиналып, атқа қон.

***

Уәде бер қаракөз,

Естіртші бір жақсы сөз.

Қасіретіңе болдым кез,

Жан күйімді түсінші.

***

Барыңды шашуға сен асықпағын,

Мақтанып, ойыңды онша тасытпағын.

Жаныңа қайғы деген қас болады.

Көңіліңді шығынды ойлап, жасытпағын.

***

Жаз сенде жылан-шаян еркіндейді,

Шағуға адам, малды еркім дейді.

Сан мыңдаған улы жәндік желпілдейді,

Деп қыс та бар шындықты баян етті.

***

Саған деген қалың малды аяулым,

Дей алмаймын табу үшін аяндым.

Шаршап жүріп, өзіңді ойлап ояндым,

Әкем алып барады оны қабыл ал.

***

Қайғым менен шаттығымды дауалайтын емім бар,

Мекенімді жәннат дейтін менің жақын елім бар.

***

Тәңір жолын берген артық ойлана,

Шек келтіріп, ойыменен ойнама.

***

Адамдар мәңгілікке туылмаған,

Күн, жұлдыз аспанда ол суынбаған.

***

Дүниеге құнықсаң сені орға жығады,

Данышпандар шыныққан оның мәнін ұғады.

***

Қан майданға қасқайып кір жігітім,

Елдің ақта саған артқан үмітін.

***

Туласын аса, долығы шықсын іштегі,

Шыланып терге, ерттеулі тоқым ішпегі.

Арыны біраз басылған осы кездегі,

Жөнге оны көндіруге күштеді.

***

Ұлым, сарған әдепті мирас етіп қалдырамын,

Жағалағың, жайқалған білімдінің бал құрағын.

***

Қарт адамға көрсетпегін ірге күш,

Ауырлыққа халықпенен бірге түс.

Махмұд Қашқари.

Түбі бір түркі тілі ("Диуани лұғат ат-түрк").

Алматы, Ана тілі, 1993. 33-99 бб. Аударғандар: Қ.Бекетаев, Ә.Ибатов.

ТАНГУТТАРҒА ҚАРСЫ КҮРЕС ЖЫРЛАРЫ

1. Қатұнсың деп ұрандады (хабарлады)

Таңғұт бегімен айқасты (жаулады)

Қаны ағып (олардың) заулады

Мойнынан қызыл су саулады.

2. Алып ерлер (жекпе-жекке) ұғысты (тұрысты)

Қыңыр (өшті) көзбен бағысты

Барлық қару жарақтарымен соғысты

Қылыштары (қан бөккен)

Қынабына күшпен (әрең) сиды.

3. Тәмәм (көп) бастар жойылды

(көп жаудың бастары шабылды).

Жас осылай жеңілді

Күші оның (жаудың) сарқылды

Қылыштарымыз (қанға бөккен).

4. Таңғұт ханы (Қатунсин бекті) алдады

Өлтіре соққы берді (оған)

Туыстары (оны) табалады

Ұят көрігі жүзі шыдамады.

5. Бегім өзі безіп кетті

(жарқ беріп) жалтарып кетті.

Ұлы тәңірім (оны) жарылқады

Осыдан оған (құт көзі) бақ қонды.

6. Таңғұттардың (ол) зәресін ұшырды

Кісінің ісін (тағдырын) тәлкек етті

(Тұтқын) адамдары мен аттарын үлестірді (сыйға тартты)

Тұтқын болып (олар) бас иді.

7. Жаулар бектен ұйықтады (қажыды)

Соны (Бектің күшін) көріп азғындады.

Өлім оларды қонақша қабылдады

Ауыздарына у ішірді (құйды).

8. Оны (жауды) қуып жетіп сүңгіледі ( найзамен шанышты)

(Жаудың) басына жаңа (жара) қасырат орнатты.

Ерлер байып мұңылады (арылды, қуанышқа бөленді)

Олардың (жаудың) батырларына бұғау салды.

9. Құзға қышқырын (төмендегілерге айқайлап) жұртты жинадым

(Жауға қарсы) жақ тарттым (қару жұмсадым)

Тоғыз рет ұрысқа кірдім (бардым),

Жау (күшімізді) көріп басын тықты (бас сауғалады).

10. Өзін (көкірекке ұрып) көтеріп бос мақтанған еді,

Жарық жерді қарыштады (қадамдады)

Атына қамшы ұрды (салды)

Ұятқа қалып төбеге ауды (төбе асты), (ұятын мойындап көзден тайды).

11. Ықыласым тәрік болды

(Ақылым әр тарапқа бөлінді)

Тәрік көңіліме жар көрінді,

Бұлт көтеріліп, көк бүркенді,

Тұман тұрып, бұршақ жауды.

12. Кешпен тұрып жүре бердім,

Қара, қызыл бөрі (қасқыр) көрдім.

Жағымды қатты тартып (даяр) тұрдым

Қайрыла қарап (қасқырлар) қырдан асты.

13. (Қасқырды) қуам деп алқындым,

Қалмай қуып (қасқырды) қалжыраттым.

Атыммен (қасқырға) жетіп (соғуға) асықтым,

Мені көріп (қасқырдың) жүні үрпиді.

14. Итім (қасқырды) ұстап шалып тастады,

Оны (қасқырды) талап, талқанын шығарды.

Басынан алып (бүріп) сілкіледі

Бауыздаудан алып түгел тұнықтырды (өлтірді).

15. Қана түнекті қашырдым,

Ауыр түсімді ұшырдым.

Жетінектер (дәуірі тез) өткіздім,

Есепті (санаулы) күнім толды (жетті).

16. Асудан асып, алға жүрдім,

Жақындап барып бір қарайған (адам) көрдім.

Оны білім (танып) ілгері жүрдім,

Түгел жау тозаңы торыды (басып тұрды).

17. Қаласам оның (жаудың) артынан қалмас едім,

Тұтқындар едім (жау қолын) бостырып.

Бұдын (құл) қылып, басын жарып,

(Бірақ) ол өз басының құнын берді.

18. Ол барлық мүлкін (үйін) сатпақ болды,

Алым беріп жатпақ болды.

Тірі қалғысы келді,

(Осылайша) оған қайғы күні туды.

19. Оның жауынгерлері менің алдыма жығылды (тізе бүкті),

Бастырып, мойындарын иді (құлшылық қылды).

Ұятты боп, бұғып (қалды)

Өлтірме, жойма мүлде  деп өтінді.

20. Еркіндік беріп босаттым,

Дүние-мүлкін тапсырттым.

Барлық ар-ұяттан арылттым,

Барлық мүлкін өзі жиды (буды).

Ежелгі дәуір әдебиеті (хрестоматия).

Алматы, Ана тілі, 1991. 86-90-66. Аударған X. Сүйіншәлиев.

АЛЫП ЕР ТҰҢҒАНЫ ЖОҚТАУ

66. Алып Ер Тұңға өлгені ме,

Әзіз (жалған) дүние қалғаны ма.

Тағдыр өшін алғаны ма,

Енді жүрек жыртылды (жарылды, өмір үзілді).

67. Тағдыр (уақыт) бағып күзетті (өлім амалын тауып әкетті)

Білдірмей тұзаққа түсірді.

Бектер бегін аздырды (ұзатты),

Қашса-дағы ол қалай құтылар еді (Тағдырдан қашып құтылмас).

68. Тағдыр күні таяп тұр,

Адам күші арып тұр.

Ерлер дүниеден озғалы тұр,

Қашса-дағы (ол бір) тұтылар.

69. Үйреншікті мұндай оқ,

Мұнда ешкімді тыңдамайды оқ,

Егер көздеп атса оқ

Таулардың басы да кесілер (ұшып түсер).

70. Атса (егер) оғын көздеп (тағдыр),

Кім (оған қарсы) тұрар жығылмай.

Тауды атып есірсе (жынданса),

Өзінің кеудесін жыртар (өзіне ол зақым жасар).

71. Бектер атын арытып,

Қайғы (қаза) оларды түңілтіп.

Бәрінің жүзі сарғайып,

(Бейне бір) олар түрленер.

72. Ұрсысар ерлер бөріше (Бөрідей),

Жыртып жағаларын ұрандайды.

Шыңғырған үні жер жарады,

(Жасын) сығып-сығып көзі өрттей (қыздырады).

73. Көңілім, ішім өртенді,

Жатсам басым қатады.

Өткен өзек өртеді,

Түн (мен) күн кешіп ізденер.

74. Уақлы-тағдыр бірден-бірге қобырады,

Жәрдемші әрілеп сиреді (алыстап кетті).

Жұғымсыздар (мен) жауыздар топырлады (көбейіп кетті),

Жәрдемші бектер жойылар (жоғалар).

75. Біліктілер (мен) мықтылар жоғалды,

Уақыт (оны) тіске салып жанышты.

Жәрдемшім мүлдем тыншыды (дүниеден озды),

Жерге тығып сүйретілді (оны жерге сүйретті).

76. Тағдыр уақыты қобырады (мәнсіз болды),

Ынжық жауыз тірілді.

Жәрдемшім мүлде әлсіреді,

Әлем бегі жойылды (жоқ болады).

Сүйіншәлиев Х.Ж.

"Диуани лұғат ат-түрік" (оқу құралы).

Алматы, 1986. 32-34-бб.

ТАБИҒАТ ЖЫРЛАРЫ

Жарқырап жұлдыз туғанда

Ұйқыны серпіп қарадым:

Бөлейді құстар думанға

Тыныштық күйін даланың.

***

Еділдің суы ағады,

Қаһарлы толқын тас қажап

Сайларға су толады,

Ойнайды суда ақ шабақ.

***

Дүниені тәңірім жаратқан,

Жұлдызды тізіп аспанға.

Күнді де түнге қаматқан

Туғызып Айды ақшамда.

***

Мәңгі Күннің нұр жүзі

Дүниеге қарайды.

Қарақшыдай жұлдызы

Түнгі аспанды қамайды.

***

Жүйрік ат жүйткіп зуласа,

Тұяқ пен тастан от шығар.

Маңайда қияқ қураса,

Ұшқыннан лаулап өрт шығар.

ЖАЗ БЕН ҚЫСТЫҢ АЙТЫСЫ

Қыс пенен жаз тоғысты,

Көздерімен соғысты,

Өзара жау болысты,

Жеңбек болды бір-бірін.

Жаз бенен қыс жанасты,

Қаһарланып қарасты,

Қарсы тұрып таласты,

Телмеңдесіп тұр бүгін.

Қыс:

"Ауруды емдедім,

Қуаттанар ерлерім,

Тұлпарларды жемдедім,

Күш беремін тәнге де.

Қармен бидай өнеді,

Төлдер қырға өреді,

Қар далаға күш себер,

Жаз байлығын қыс берер.

Ауру-сырқау тынады,

Дұшпандар да бұғады.

Сен келіп ең 

әлденіп,

бәрі бірдей әрленіп,

шыға келер секіріп,

Жылан уы жетіліп,

Бүйі жүрер тайраңдап,

Шыбын-шіркей жайраңдап.

Жау да қыста тынады,

Жазда ғана құлағы

Ербеңдейді, тұрады"

Жаз тамағын кенеді:

"Қыстың аяз, мұзы бар,

Жер келбеті бұзылар,

Жайлы жазға қызығар,

Сорғанда аяз денені.

Кедей жүрер бүгіліп,

Қыстан жаны түңіліп,

Саусақтары тілініп,

Отпен ғана жан-кірер.

Адам мені аңсайды,

Қар, ластан шаршайды,

Өткізеді қанша айды,

Әлін алып қарлы жел?

Бұлт төнеді сұстана,

Желі қандай? Масқара!

Іздейді адам баспана.

Күн кешеді күрсініп.

Бәрін де қыс қусырып,

Жер жатады тұншығып,

Тау тұрады күрсініп,

Қалтырайды гүл, шыбық.

Төбелерді қар басар,

Көкте бұлттар арбасар,

Жерде желмен жалғасар,

Дүниеден әр қашар.

Мен келгенде жер үсті,

Түрге енеді келісті,

Қар менен мұз ығысып,

Жер көктейді, күн ысып.

Қар менен мұз жылайды,

Таудан сулар құлайды,

Жылға болып ұзайды.

Мерейі өсер көңілдің.

Қара, кепкен сайларды,

Жасыл көлге айналды,

Жер жасарып, жайланды,

Лебі есті өмірдің.

Айдың нұры төгілді,

Жұлдыздар да өрілді,

Ақша бұлттар көрінді,

Шапқылады бұлақтар.

Қар астында үздіккен,

Шешек атты гүл біткен.

Шаттық есті тірліктен,

Көз тартады қыраттар,

Жердің бетін гүл алар,

Бүршік атар, бұралар,

Құшақтасып тұр олар,

Ашылады, шалқиды.

Жаңбыр жерге нәр берді,

Гүл шешініп, сәнденді.

Жазбен бірге ән келді,

Жұпар иіс аңқиды.

Жұтып нәрлі күн нұрын,

Қызыл-жасыл гүл бүгін

Құшақтайды бір-бірін.

Таңданасың, ғажап тым!

Көкте тұман қалмады,

Аққу бұлттар шарлады,

Найзағайлар самғады,

Жебесіндей садақтың.

Төкті жерге ай нұрын,

Шапқылады тай-құлын.

Үйір-үйір жылқылар

Кісінесіп шұрқырар.

Қырат, шыңдар құлпырып,

Жас шалғынға тұр тұнып.

Көлдер сұлу көрінер,

Сиыр, бұқа мөңірер.

Құлан  түздің жүйрігі,

Тік шаншылып құйрығы.

Қырға қарай құйғыды.

Жазды олар да құптады.

Киіктер де зырлады,

Арқалар да шыңдағы

Бір орында тұрмады,

Жазылмайды жұптары.

Қой, ешкілер семіріп,

Сауын малдар бөлініп,

Сүт ағады төгіліп,

Жамырайды қозы-лақ.

Жылқы оттайды күйленіп,

Жалды, қоңды күйге еніп.

Бектер мінер тарлан да

Жаз болмаса самғар ма?!

Шабар атқа күш керек,

Мінер атқа күш керек.

Күйлі жылқы ойнайды

Бірін-бірі тістелеп.

Қыс келгенде жұлынып,

Боран соғып, күн ұлып,

Бүрсеңдейді тығылып,

Құс та сайрай алмайды.

Жазбен жайнап бар алап,

Гүл атады дала, бақ.

Ылғи мені сағалап,

Қарлығаш та самғайды".

***

Сулар ағып тасқындап,

Жерді қайта жас қылмақ.

Көктен кетіп түнгі ызғар,

Жарқырайды жұлдыздар.

Жаңбыр бұлтпен алысып,

Жерде желмен жарысып,

Бір-бірімен табысып,

Ұя салар құс біткен.

Дала гүлге көмілді,

Жібек кілем өрілді,

Жұмақ жері көрінді,

Енді боран келмейді.

Қайта жалғап ғұмырды,

Аң да, құс та тірілді.

Өмір нәрін сімірді,

Інге бұғып кірмейді.

Сенбе көктем көркіне,

Зұлымдыққа елтіме,

Сенбе сұмның сертіне.

Жақсы сөзбен жан емде!

Махмұд Қашқари.

Диуани лұғат ат-түрк. Алматы, 1986. 77-81-бб. (Х.Ж. Сүйіншәлиевтің оқу құралы кітабынан алынған.)

Аударған Ф. Оңғарсынова





МАХМҰД ҚАШҚАРИ: ДҮНИЕТАНЫМ АЙШЫҚТАРЫ

Қазақ халқының (түркі тілдес халықтардың бәрінің де) қоғамдық пікірінде ерекше көзге түсетін тұлға  Махмұд Қашқари.

Махмұд Қашқаридің өмірі мен шығармашылығы (шамамен 1030-1126 ж.) ІХ-ХІІІ ғасыр шамасындағы "шағылысты ренессанс" (Н.Конрад) атты керемет уақытқа сай келді. Бұл дәуірдің мәдени шығармашылыққа жолы болуы, әрине, ең бірінші араб халифатының пайда болуына байланысты. Махмұд Қашқари дүниеге келген Қарахан Мемлекеттік бірлестігі араб халифатының гүлденген дәуірі өткеннен соң пайда болған. М.Қашқари Қарахандықтар династиясына жататын тайпадан шыққан. Оның әкесі  Хусаин ибн Мұхаммед Барысхан билеушісі болған. М.Қашқари туып-өскен және шығармашылықпен шұғылданған қоғам қандай болған еді? Этникалық жағынан бірнеше түркі тайпаларынан құралған Қарахандықтар мемлекеті X ғасырдың басында пайда болып, үш ғасырдай өмір сүрді. Қағанаттың әлеуметтік-экономикалық негізі көшпелі өмір мен отырықшы шаруашылықтың бірігуі арқылы пайда болды. Қарахан мемлекетінің идеологиялық негізі  мұсылман діні болды9. Қарахандықтар билік құрған кез оның ұлан-байтақ империясындағы барлық халық үшін экономикалық, әлеуметтік және мәдени даму кезеңі болды.

Қарахандықтар дәуіріндегі әлеуметтік-экономикалық және мәдени жағдай түркі тайпаларынан көптеген қайталанбас дара тұлғалар  патриоттық бағыттағы ақын-ойшылдардың, философтардың, тарихшылардың географтардың шығуына мүмкіндік жасады. Әл-Фараби, әл-Кинди, ибн-Сина, Бируни сияқты ұлы ойшылдар шығармашылығы орта ғасырлық "шағылысты ренессанс" дәуіріне кірген Жүсіп Баласағұнидың "Құтадғу біліг" ("Құтты білік"), Махмұд Қашқаридің "Диуани лұғат ат-түрк" ("Түркі сөздерінің жинағы"), Ахмед Иүгінекидің "Хибат-ул Хақаиқ" ("Ақиқат сыйы"), Ахмет Иасауидің "Диуани Хикмет" ("Ақыл кітабы") тәрізді мәдени ескерткіштерінің қалуына ықпалдарын тигізді. Түркі халықтарының ойшылдары араб, парсы ойшылдарымен бірге мұсылмандық Шығыстың рухани және мәдени дамуына ат салысты. Олардың өз халықтарының, жалпы мұсылман қауымының, бүкіл өркениетті әлем мәдениетіне қосқан үлестері көп. Бұл жерде сәл шегініс жасайық. Жоғарыда айтылған мәдени-экономикалық серпіліс түркі халықтарының өмірінде сәл кейінірек болды.

Қарахан мемлекеті жергілікті тайпалардың араб жаулап алушыларына қарсы табан тірескен қарсылығы арқасында пайда болды. Орта Азиядағы Халифат құрамына кірген халықтардың этникалық, әсіресе, тілдік және мәдени үрдістері өте күрделі, әрі әр текті болды. Мұсылмандандыру үрдісінің әсерінен мемлекеттік тіл  араб тілі болды да, көптеген этникалық топтар "арабтанып кетті". Олар (арабтар) жергілікті халықтың сан ғасырлық тарихы бар рухани қазынасын  ежелден қалыптасқан наным-сенімін, әдет-ғұрпын, салт-санасын, тілін, жазуын, мәдениетін, әдебиетін жойып жіберуге барынша әрекет жасады. "Түркістанның түпкілікті мәдени аймақтарында,  деп жазады академик В.В.Бартольд  моңғол дәуіріне дейін түрік тіліндегі (яғни түркі тілінде  Қ. Ә.) әдебиет жасайық деген талпыныс байқалмайды"10.

"Түріктерді араб-парсы мәдениетіне толық бағындыру ешқашан болған емес; және түріктер өз тілдерін ешқашан жоғалтқан да емес; бірақ, араб-парсы мәдениетінің әсері күшті болғандығы соншалықты, түрік тілі ешуақытта мәдени және мемлекеттік тіл болған емес".11

Сонымен, М. Қашқаридің еңбегі исламның, араб грамматикасы, құқықтану, шариат ілімдерінің билік құрып тұрған дәуіріне сәйкес келеді. Ана тіліне деген сүйіспеншілік, түркі тілдерінің ешбір тілден кем емес екендігін дәлелдесем деген ниет, патриотизм  Махмұд Қашқариді туған жерді тастап (өйткені, дәуір талаптары мен бар жағдай үнемі өзінің туған Қашқарында іс істеуге мүмкіндік бере бермейтін) лингвистикалық, тарихи, жағрафиялық және басқа да салада білім жию үшін түркі жерлеріне саяхатқа шығуға мәжбүр етті. Дегенмен де, алдын ала берілген шартты жүйенің ауқымында-ақ ол өз ойларын орнықтыра келе, түрік тілі мен оның құрылысын дербес, ең өзекті үлкен бір мәдениеттің айнымас айнасы екенін саралап көрсете білді. М.Қашқари ұлттық тілдің "ішкі пішін" (грамматикалық, семантикалық құрылымдары) ерекшеліктері арқылы "ұлыс (халық) рухын" қайта анықтап, жаңғырту мәселесін қарастырады. Өзінің мақсатына жету үшін ол тыңнан жол салды, оның айғағы  "Диуани лұғат ат-түрктің" әлі күнге дейін құнын жоймағандығы.

Жүсіп Баласағұни "Құтадғу біліг" ("Құтты білік") атты еңбегін жазу үстінде "қоғамдағы жағымсыз жайттарды бұзатын, жаңа моральдық-этикалық негіз керек екенін түсінгеніндей"12, Махмуд Қашқари да тіл халықтың рухани дамуында үлкен қызмет атқаратынын сезіп, оған өзінің өмірін арнады. Мұндай пайымдаулар төрт ғасыр өткен соң Әлішер Науаиға да өзінің "Екі тілдің айтысы" деген трактатын жазуға мәжбүр етті. Ол дәуірде бар жағдайды есепке алсақ, түсінбестік туғызатын мына бір жайт  М. Қашқаридің араб пен түрік тілдерін теңдестіріп, оларды жарысқа түскен екі арғымаққа балауы. Бұл тұжырымдар бізге қоғамымыздың орыстанып кеткен кезеңінде қазақ тілінің гүлденуі жайлы айтып жатқандай елес береді.

Ең алдымен, М.Қашқари еңбегі тіл мәдениеті тұрғысынан бағалы, теңдессіз ескерткіш ретінде бағаланады. Кітаптың "Диуани лұғат ат-түрк" деп аталуынан белгілі боп тұрғанындай, ол  XI ғасырға дейінгі жалпы түркі тілдерінің толық жинағы болып табылады. Дегенмен, кітаптың мазмұны еңбектің атынан әлдеқайда кеңірек. "Мен бұл кітапты алфавит тәртібімен құрастырдым  деп жазады М. Қашқари,  парасатты-ғибрат сөздермен, ұйқасты ақ өлеңмен, мақал-мәтелдермен, өлеңдер мен қара сөзбен (прозамен) безендірдім. Мен қиынды оңайлаттым, түсініксіз жайды түсіндірдім, жылдар бойы еңбектендім, ақырында іздеуші сөзді өзінің қатарынан таба алуы үшін әр сөзді өз орнына қойып, сөз тәртібін анықтадым. Түрік, түрікмен, оғыз, жігіл, яғма, қырғыздардың сөздері мен сөйлеу мәнерлерін зерттеп, қажеттісін пайдаландым. Әрқайсысының тілі мен салты санама әбден қалыптасты. Соларды мұқият зерттеп, арнайы әліппелік тәртіпке келтірдім. Мәңгілік ескерткіш, әрі таусылмас әдеби мұра болып қалсын деген ниетпен түркі елдерінің сөздігін жасап, кітапқа "Түркі сөздерінің жинағы" деп ат қойдым"13.

"Диуани лұғат ат-түрк" таза филологиялық еңбек қана емес, солай болған күннің өзінде де бұл еңбек біздің Тіліміздің негізі, қайнар көзі болғандығымен де маңызы арта түседі. М. Қашқаридің еңбегі  көне түркі халқының тілдік және этникалық сана-сезімінің, жарқын көрінісі ретінде бағалы, әдеби және мәдени дәстүрлердің өркендеуіне, кемелденуіне ықпал еткен, араб халифаты дәуірінде халықтың өзін рухани танытуына үлкен мүмкіндіктер туғызған бірегей тілдік ескерткіш. Жалпы "тілдер  дерексіз емес, нақты, өмірлік тәжірибеден ажырамайтын, әлеуметтік бағалау жүйесімен байланысты дүниетаным..."14.

Әл-Фарабидің ғылымдарды жүйелегенде логика мен грамматика арасындағы ұқсастыққа назар аудара келіп, бірінші орынға тіл туралы ғылымды қоюы кездейсоқ емес. Сөз тарихы халықтың (сол тілді қолданушылар) тарихымен ғана емес, оның ой, сана тарихымен де байланысты. "Ойдың тікелей шындығы" ретіндегі тіл  ғасырлар бойғы адамның тану, ұғыну, қоршаған ортаны бағындыру сияқты талпынысы жөнінде қызғылықты әңгімені өн бойында сақтайды. Тіл халықтың және оның мәдениетінің өзін-өзі көрсетуінің мәнді тәсілі. Әрбір тіл өз қалпында бағалы, себебі, ол әлемді, дүниені тек әзіне ғана тән қайталанбас тәсілдермен атайды. Жеке адам мен халық тағдыры, олардың адамдық қасиеті туған тіл тағдырынан тыс емес, сонымен тікелей байланысты. Міне, сол себепті әл-Фараби, Ж.Баласағұни, М.Қашқари, Ә.Науаи, Абай, Ахмет Байтұрсыновтар ана тілінің болашағы үшін, тілдің шұбарлануына қарсы аянбай күресті. Олар тілге қатысты жасанды көзқарас, тағы басқа қателіктерді ашып көрсетумен қатар, тілдің шынайы эстетикалық бағасын арттыруға ат салысты.

М.Қашқари энциклопедиялық жан-жақты терең білімді кісі болған. Оның "Диуани лұғат ат-түрк" атты еңбегі түркі тілдес халықтардың ойлау логикасы мен өмір сүру дағдысының, тұрмысының, тарихының өзіндік философиясы. Жалпы ол  мәдени-әлеуметтік, адамгершілік және діни қарым-қатынастарды қамтыған туынды деуге боларлық. Махмұд Қашқари еңбегінің энциклопедиялық мән-мағынасы жайында айта келіп, белгілі түрколог А.Н.Кононов былай деп жазды: "Мұнда XI ғасырдағы түріктердің өмірі туралы: олардың материалдық мәдениетінің бұйымдары, тұрмыс жайлары туралы..., этнонимдері мен топонимдері туралы, түркі қызмет адамдарының титулдары мен аттары, тағам-сусындардың аттары туралы, үй жануарлары мен жабайы жануарлар және құстар, мал шаруашылығы терминдері туралы, өсімдіктер мен дәнді дақылдары туралы, астрономиялық терминдер, халықтық календарь, айлардың және аптадағы күндердің аттары туралы, қалалар туралы, аурулар мен дәрілердің аттары, антомиялық терминология туралы, географиялық терминология мен номенклатура туралы, металдар мен минералдар туралы, әскери, спорт және әкімшілік терминологиясы туралы, түрлі тарихи және мифтік қаһармандардың есімдері туралы, діни және этикалық терминология туралы, балалардың ойындары мен ермектері және тағы басқалар туралы көп жағдайда бірден-бір деректеме болып табылады"15.

Бұл мәліметтерден XI ғасырдағы ғана емес, одан да ертеректегі кезеңдердегі түркілердің мәдениетінің сипаты жөнінен түсінік қалыптастыра аламыз.

Оның шығармашылығын зерттеушілер ІХ-ХІ ғасырларда өмір сүрген түркі тілдес халықтардың дүниетанымы, жүріп-тұру қағидалары мен философиялық этикалық құндылықтары жөнінен мағлұмат беретін бұл еңбектің әдеби, тарихи, мәдени тұрғыдан алатын орны ерекше екенін талай атап өтсе де, осы күнге дейін М. Қашқаридің "Диуани лұғат ат-түрк" еңбегін көбінесе тек тарихи-филологиялық жағынан қарастырып келгеніміз баршаға аян. Сондықтан ол әрі қарай жан-жақты және терең зерттеуді қажет етеді.

Қоғамдық-философиялық ойдың тұтас та бүтін тарихын жасаудың алғышарттарының бірі  талдау барысында анық философиялық жазбалармен қатар дүниетанымдық тұрғыдан алғанда айшықты көркем өнер туындыларын да қарастыру. Белгілі философ В.Горский былай деп жазады: "Нақты тарихи-философиялық зерттеулер көрсетіп отырғанындай, "философиялық емес"  қоғамдық-саяси, нақты ғылыми, көркем және басқа да текстерді тарихи-философиялық талдау нысанасына алып қарастыруға болады. Біріншіден, олар қоғамдық орта мен контекстің негізгі нышандарын тану көзі болып табылады. Әлемдік көркем әдебиеттің озық үлгілері қандай да бір философиялық ұғым бере алады"16. Шындығында да, жалпы философиялық негіздерден тыс көркем мәдениетті тарихи зерттеу мүмкін емес.

Қашқаридің дүниетанымдық көзқарасы әдеби-тілдік зерттеулерге арқау болған номад түркілерінің далалық лирикасында, түркі тілдес халықтардың классикалық поэзиясында, халық даналығының бай інжу-маржандарында, ежелгі түркілердің ауыз әдебиеті нұсқаларында, мақал-мәтелдері мен бәйіттерінде көрініс тапқан түркі мәдени дәстүрінен негіз алады. Бұл тұрғыдан ол былай дейді: "Түркі халықтарының атамзаманнан көрген-білгендерін баяндайтын бәйіт-жырлары мен қайғылы және қуанышты күндерінде айтатын терең мағыналы мақал-мәтелдерінен мысалдар келтірдім. Бұл кітапты пайдаланғандар кейінгілерге, олар өздерінен кейінгілерге жеткізсін деген ниетпен тағы біраз табылмайтын тіркестерді пайдаландым. Сөйтіп, бұл кітап ұрпақтан-ұрпаққа халықтық мұраны қаз-қалпында жеткізу мақсатымен қиянға қанат қағып, әсемдік әлем  мәңгілік өмірге біржолата жолдама алды"17.

Күрделі шиеленісте М. Қашқари шығармашылығына өз ықпалдарын тигізген әр текті дәстүрлер мен ағым-бастаулардың ішінде сырт көзге бірден түсетіні  ол, әрине, ислам. Сол кездегі саяси және идеологиялық жағдайды есепке алсақ, бұл өз-өзінен түсінікті. Алланы, пайғамбарды мадақтаусыз ешбір ойшыл өз шығармасын бастай алмаған. "Құтадғу біліг" философиялық поэмасының авторы секілді М. Қашқари да өзінің еңбегін Алла мен пайғамбардан жұмысына табыс беруін тілеуден бастайды, тек сонан соң ғана шығармасын жазуға кіріседі. "Мейлінше жасампаз, әрі шебер құдайды  Алланы құрметтейік, ардақтайық. Ол Жебірейіл арқылы Мұхаммедке Құранда шын мен өтіріктің не екенін анық баяндауды бұйырған. Ол нағыз сау адамның өзі ауру, ең тілге жүйрік шешеннің өзі мылқау қалған уақытта Мұхаммедке құдіретті күш береді. Мұхаммедті және барлық даңқты киелілерді қолдап, құрметтейік"18.

Бірақ, оның шығармашылығын талдап көргенде ислам қағидаларымен толық сәйкесе бермейтінін байқаймыз. Дегенмен, Махмұд өз дәуірінің бел баласы екені де рас. Біздің ойымызша, М. Қашқаридің дүниетанымында көне түріктік сенім-наным мен сопылық түсініктер біршама орын алатын іспеттес. Оның "Алла" деген ұғымның орнына әрдайым "Тәңір" (аспан, көк) ұғымын қолдануы жайдан-жай емес. Бір-ақ мысал келтірейік: "Тәңірім аспанды кең жаратыпты, жұлдыз бар онда ғажап, дара тіпті. Асылды ауаменен оратыпты, адамды болмысымен таңырқатып"19.

"Диуани лұғат ат-түрк" еңбегімен таныс болмаған Ш.Уәлиханов, қазақтардың арғы тегі  түркілер ислам идеологиясын үстірт қабылдаған және мұсылман қағидалары мен пұтқа табыну кірігіп кеткен деп санайды. Халық арасында Күн мен Айды осы кезге дейін қадірлеп, қастерлейді, оларға табынудың кейбір сарқыншақтары сақталған20.

Аспан шырақтары, Күн мен Ай түркілердің түсінігінде "координаттар жүйесіндегі" уақыт пен кеңістіктің өзгеше орталығы болып саналады. Күн мен Ай, күн мен түн, жаз бен қыс, жарық пен қараңғы, жақсылық пен жамандық, бақыт пен қайғы жер бетінде үстемдік ету үшін "таласады". Түркі халықтарының көптеген жазбаларында осы дәстүрлі сюжет желісі бар. Мысалы, М. Қашқаридің "Диуани лұғат ат-түркіндегі" жаз бен қыстың айтысы: "Жаз бен қыс қарсыласты. Олардың әрқайсысы өз артықшылықтарын көрсете бастады. Олар бір-біріне оқ ататындай әсер жинап айқасты"21.

Бұл жерде ажырамайтын бейнелі жұп аллегория ғана емес, дүниені түсіну тәсілі ретінде де (қарама-қарсы екі күштің күресі) көрінеді, автордың дүниетанымы мен өз көксеулерін де білдіреді. Дүниені, әлемді үздіксіз күрес ретінде қабылдасақ та, оның түрлерінің бірлігін, ұдайы қозғалыс пен ұзақтықтың біртұтастығын ұғамыз. Түркілер кеңістік пен уақыт әлемінде күнге, айға және жұлдыздарға үлкен мән бергенімен, Көк-Тәңірі жаратылыстың ең жоғарғы анықтаушысы болып қала берді. М. Қашқариді оқиық: "Әмірімен Тәңірімнің кең әлем бұл байланған, оның бәрі жұлдыз-аспан, күндіз-түн боп байланған"22.

Мұхаммед секілді Христосты да құдайға сенушілер ғажайып адам ретінде, ал, Көк-Тәңіріні объективті өмір сүретін табиғат ретінде қабылдайды. Осы жайт Ш.Уәлихановтың төмендегідей тұжырымына негіз болды:

"Бір жағынан шамандық  табиғатты жалпы алғанда және жеке қадірлеу. Адам табиғат әсерімен өмір сүреді және әрекет жасайды"23.

Егер бүгінгі күн тұрғысынан ойласақ, Көк-Тәніріне табыну  адамның өз табиғи мәніне оралу. Адамзат баласының экологиялық апат алдында қалу себебі  қоршаған ортадан, өзінің кісілік табиғатынан бөлінуі. Осы тұрғыдан қарағанда, пұтқа табынуды шынайы "жоғары цивилизация" деп есептеуге болады. Себебі ол табиғат пен адам арасындағы сәйкестік, табиғи ортаны құрметтеу дегенді білдіреді. Жер бетіндегі өмірді, өзі өмір сүретін ортаны сақтау үшін адамзат пұтқа табыну философиясына (басқаша аталуы мүмкін) қайтып та оралар.

Егер Жер жойылатын болса, жаратылыс сәйкестігі бұзылады, дүние түгелдей өзгереді.

М. Қашқари көзқарасының қалыптасуына XI ғасырда Орта Азия мен Иранда кең тараған, мәдени өміріне әсер еткен сопылықтың діни-философиялық ілімі ықпал етпей қоймады. Осы уақытта түркі тілдес әдебиеттің көпшілігінде сопылық ілім басты сипат алды. Кейін түркі халықтарының ішінде сопылық ілімнің классикалық өкілі Қ. Иассауи болды (XII ғ.). Сопылық дүниеге көзқарас "Құтадғу білікте" біршама анық көрсетілген. Ал, Қашқари Баласағұни шығармашылығымен таныс болуы мүмкін деп есептей аламыз. Біріншіден, олар бір уақытта, бір мемлекетте қатар өмір сүрді. Екіншіден, олардың шығармаларының текстерін салыстырмалы талдау  біздің осы пікірімізді дәлелдей түседі. Академик В.В.Бартольд атап көрсеткендей, М.Қашқари өзінің тілдік еңбегіне кірісерден екі жыл бұрын жазылған Ж. Баласағұнидің шығармасымен таныс болды ма, әлде таныс болмады ма белгісіз. М. Қашқаридің сөзіне қарағанда, алдында ізашар ешкім болмаған. Дегенмен, М. Қашқари кітабында келтірілген халық даналығы үлгілеріндегідей "Құтадғу білікте" де белгілі бір мағына дәл сол сөздермен қайталанып отыратын жекелеген елең шумақтары кездеседі. "Құтадғу білікті" оқыған, онымен жете таныс әрбір адам М. Қашқари келтірген "Ерен ерлік тілде туады", яғни адам сөзінде деген мақал Баласағұниды еске салады24. Ж.Баласағұни мен М.Қашқари еңбектерінің сабақтастығын зерттеуге айрықша үлес қосқан ғалым И.В.Стеблева. Сол кісінің жұмысынан бір-екі мысал келтірейік: "Егер сен даналықты кемеріне жетіп меңгерсең, енді оны еңбектене іске асыр" (Ж. Баласағұни). М.Қашқари ойы да осы төркіндес. "Білікті кісіге кезіксең, сөзін тыңда, кісілікті үйрен, үйренгеніңді жұмысыңда қолдан".

"Құтадғу білігте" айтылады:

"Кім-кімді сараңдық кедей қылса, осы дүниедегі бар байлық оны бай ете алмас".

"Диуани лұғат ат-түркте" осы ойды сәл басқаша берген:

"Егер кімнің көкірегі қараңғы (кедей) болса, онда оны күштеп бай да, тоқ та ете алмайсың".

Мына өлең жолдары да бір-біріне үндес:

Мемлекет құрып, халықты байытты,

Қой мен қасқыр қатар жайылды,

Жақтастары қуана қарсы алып,

Жаулары оның алдында басын иді (Ж.Б.).

Санасыздар қалтырасын,

Ел менен заң тұрақтасын.

Қой мен қасқыр бірге жүрсін,

Қайғы-мұң бізден алыстасын (М.Қ.)25.

М. Қашқари шығармашылығындағы сопылық реңк, ерекшелік, өтпелі өмір, жылдам жылжитын уақыт туралы ойдан көрінеді: "Әлемдегі күн мен түн кезбе секілді. Жолында кездескендерді күшінен айырады"; тақуалыққа, кедейлікке үндеу: "Адамның дүние-мүліктері  оның дұшпаны, жауы... Байлық жинасаң, ойлан, яғни судың таудың тасын домалатып түсіретіні секілді, дүние де иесін төмен тарта жөнелер"; адамдардың пендешілігіне наразылық: "барлық адам затқа бола бұзылады, мүлікті көріп, жемтігіне ұмтылған күшігендей соған ұмтылады. Олар мүлігін жауып ұстап, сараңдықтан жыланып, алтын жиып өздері пайдаланбайды. Дүние-мүлікке бола құдайын ұмытқан олар ұлдары мен туыстарын асып ұстайды"; өздігінен жетілуге үндеу: "ізгілікке талпын, оған жетіп, өркөкірек болма"26.

Абай, Шәкәрім, Кердері т.б. ойшылдардың шығармашылығынан көрініс тапқан сопылық мораль біздің ғасырымыздың басына дейін өмір сүрді. Көшпелі дала өміріне біршама жақын Мұхаммед ілімінің сопылық түсіндіруі "тарикат" таңдау (жол) мен мистикалық ашылу тәсілімен құдайға тартуды ұйғарады. Біздің пікірімізше, сопылық атқарылуды діни-мистикалық деп үзілді-кесілді шешу дұрыс емес. Оларда дүниеге рухани қатынастың жинақтау тәжірибесі, қағидаға айналдырылған құдайға ұмтылушылықтан басқа өзін-өзі және дүниені танудың жеке тәжірибесі, қағидаға айналдырылған құдайға ұмтылушылықтан басқа өзін-өзі және дүниені танудың жеке тәжірибесі жинақталған. Сопылық ілімнің даналығы макро және микрокосмос, сенім мен күдік, танымның сезім мен түйсік түрлері (олардың бір-бірін толықтыратыны есепке алынады), Құдай мен Ақиқаттың оппозициясы болмайтын біртұтас дүниеге көзқарас үлгісін көрсетеді.

"Орта ғасырлардағы адамның табиғатқа қатынасы субъектінің объектіге қатынасы емес, сыртқы әлемде өзін-өзі табуы, космосты субъект ретінде қабылдау. Адам ғаламда өзінде бар қасиеттерді көреді. Жеке адам мен әлемді бөлетін нақты шекара жоқ; әлемде өзінің жалғасын тауып, сонымен қатар әлемді өзінде ашады. Олар бір-бірінде көрінгендей болады"27.

Нақты болмыс құбылыстары мен заттарын киелі қасиетке бөлеп, адам және табиғат қатынастарын үйлестіріп, адам космостық, тұтас, құдай берген тамаша тіршілік иесінің қасиеттерін алады. Егер ежелгі адам болмысының бастапқы табиғилығы "ұғынылмаған тұтастықта" болуға мүмкіндік берсе, онда адамның, әлеуметтік және заттық қатынастарының әрі қарай "дамуы" Ақиқат жолын табу үшін көбірек рухани талпынысты керек етеді. Түркі дәстүріндегі "жол" (йол) сөзінің семантикасы, мағынасы назар аударарлық. Физикалық мінездемеден басқа, белгілі бір тәртіп принципі мен зерттеу қағидасы деген мағынаны да білдіреді. Сондай-ақ, таңдау мәселесі пайда болады. Таңдаудың дұрыстығы "жолға түсу", өмірлік принциптерді іздеп табумен тепе-тең, ал, қателесу "жолдан шығу, шегіну" дүниеге көзқарастан айырылумен сипатталады. Түркілер үшін (жол) адам өмірінің бәріне қанық айқындайтын бастау Көк-Тәңірі жіберген тағдыр есебінде.

Бақыт-дәулет берсе Тәңір қолына,

Сәтті күндер туады оның жолына.

Атымен Тәңірімнің білім жидым,

Өмірдің көңіліме сырын түйдім.

Гүліме таудың таза суын құйдым,

Мәртебемді сонан менің биіктетті.

Тәңір жолын берген артық ойлана,

Шек келтіріп, оныменен ойнама28

М. Қашқаридің дүниеге көзқарасында фольклор маңызды орын алады. Халық шығармашылығы қоғам санасының түрлі формасы мен деңгейінің алға шарттары мен негізін құрайтын халық санасының көп қырлы мазмұнын білдіреді. Фольклордан туындайтын дүниеге көзқарас ерекшелігін әлдебір теоретиктер әдейі, саналы түрде жасамайды, ол практикалық ойлау негізінде өздігінен қалыптасады. Кез-келген халықтың, соның ішінде қазақ халқының да халық шығармашылығымен ғасырлар бойы талай ойшылдардың қоғамдық-философиялық көзқарастары құнарланып келеді.

М. Қашқари еңбегі түркі тілдес тайпалар ішінен ғалым жинаған өткір мақал-мәтелдерге өте бай. Ежелгі түркілердің, сол сияқты қазақтардың әлеуметтік-экономикалық, мәдени, саяси қатынастары көрінетін халық даналығы жинақталған. Қоршаған орта жағдайы туралы, олардың көзқарастары логикасымен, ойлау ерекшелігімен танысуға мүмкіндік береді.

Өзінің практикалық қызметінде дүниенің мәңгілігін, материалдығын және объективтілігін дұрыс түсінуге қол жеткізеді. Әлем мәңгі жасайды, ал ондағы нақты құбылыстардың басы мен аяғы болады, олар өткінші, деп санайды. Дүние ешқандай сыртқы күштерге бағынбайтын нақты шындық жиынтығы ретінде көрінеді.

"Адамдар мәңгілікке туылмаған,

Күн, жұлдыз аспанда ол суылмаған"29.

Адам өмірін мазасыз, үнемі өзгеретін үрдіс ретінде қарайтын халық шығармашылығы дүниедегі барлық құбылыстар мен заттарға осы пікір, осындай көзқарасты қолданады: "Әрбір дамудың құлдырауы, әр қуаныштың артында қайғысы болады, тәтті мен ащы ауысады", "...Аспан үнемі қозғалыста болады, ...Түнді күн ауыстырады"30.

Өзгерісті объективті, бағытталған және қайталанбас үрдіс ретінде қарастыру кездеседі: "Адам мәңгі жасамас, көрге кірсе кері қайтпас"31. Сан мен сапа және өлшем категорияларының диалектикалық түсінік нобайы байқалады:

Бір-бірлеп мың болар,

Тама-тама көл болар32.

Адам еңбек ету үрдісінде табиғаттың белгілі бір құбылыстары басқа да табиғат құбылыстарымен байланысты болатынын, заттар арасындағы заңды байланыстарды түсінді. Олардың тәсілі мен әдісін ескере отырып, өз жұмысын солармен сәйкестікте құрды.

Ағашыңды ұзын кес,

Теміріңді қысқа кес.

Күздің келуі жазда білінер.

Бір қарғамен қыс келмес.

Табиғат құбылыстарының себеп-салдар жүйесіне байланысты екенін мына мақалдардан көруге болады:

Қураған ағаш иілмес,

Қураған шыбық түйілмес.

От түтінсіз болмас,

Жігіт жазықсыз болмас.

Халық даналығы көрініп тұрған құбылыстардың жалпы қасиеттерін көрсетумен шектелмей, қайта оларды жан-жақты зерттеп, мән-мағынасын жете білуге шақырады.

М.Қашқари бақыттылықтың басты нышанын таным жолында деп білді ("Бақыттың белгісі  білім"). Ол үшін білімді игеру ынта мен жасампаздықты керек ететін ұзақ үрдіс.

Парасатпен жалықпастан үйренсең зор білімді,

Көрсетесің дандайсымай сынақта асыл сырыңды.

Білімдінің қасына бар күнде, балам, ерінбей:

Төмен тұрып үйрен толық тәкаппар боп көрінбей.

Шынайы рақатқа бөлейтін білім көкжиегіне жету туралы:

Махаббаттың мейіріне нәзік жаның иеді,

Оның ыстық теңізіне бойың балқып күйеді.

Білім деген мәуелі ағаш өз жемісін береді33.

"Білім іздеді, ғалымдардың соңынан ерді. Адамдардан шеттеді. Осы үшін қасқа атын да аямады"34.

М.Қашқари ғалымдардың тұрмыс жағдайына ықпал жасамай, кесірін тигізіп отырған, сонымен қатар білімнің дамуына, өркен жолына кедергі келтіріп отырған өзі өмір сүріп жатқан қоғамдағы әлеуметтік қайшылықтарды көрсетуге тырысты:

Ғалымдардың жағдайы төмендеді,

Уақыт оларды тәлкек етті.

Олардың денесінен сасық иіс шығады,

Әлсіздіктен әрең қозғалып жүр35.

(аударма біздікі  Қ.Ә.)

Үкімет басшылары байлық пен билікті бөліп алу жолында үнемі бір-бірімен таласып жатқанда ғылымды өркендету ешкімнің ойында жоқ. "Екі қошқардың басы бір қазанда піспес (қайнамас)"36.

Білімге ұмтылу, оның күшіне сену М.Қашқари көзқарасының мықты жағы. Ғалымның білімі, еңбегінің ғылыми құндылығы оның патриоттық сезімімен тікелей байланысты.

Басқалар секілді оған да Отанға деген сүйіспеншілік сезімі, оның дәстүрлері мен тіліне, мәдениетіне қызмет ету ең жоғары асыл сезім тән. Кез-келген түркі бар қымбаттысын, өзін-өзі Отан үшін, ғылым үшін құрбан етуге дайын.

Халық, тайпа Көк-Тәңірінің жердегі көлеңкесі боп есептелген. "Халық айтса, қалт айтпайды", "халық құдайдан бір жас кіші" деген сөздер осыны дәлелдейді. Көк-Тәңірі жерге ашық нұр кейпінде, түркілер ұғымында ең қасиетті боп саналатын махаббат түнінде түсіп, жұртқа береке таратады. Қай жерде болса да түркі өз халқын, ата-баба моласы жатқан өз туған жерін ұмытпаған.

Түркілер ұғымындағы отан  дәстүр мен ұлттық мәдениеттен тұрады. "Отаннан күдер үзу болғанмен, дәстүр-салтты аттап кетуге жол жоқ",  деп М. Қашқари сөздігінен үн қосатын мақал басқа емес, дәл осы ұлттық дәстүр мен ұлттық мәдениетті құрметтеу деңгейін көрсетеді.

Фольклорлық шығармаларда ("Таңғұттармен соғыс", "Ұйғырлармен шайқас", "Иабақыларға қарсы күрес") бейнеленген М.Қашқари шығармашылығы тек мәдени патриотизмді ғана қамтымайды, сонымен қатар ерлік үлгісін жасауда басты материал болған ата-бабаларымыздың жанқиярлық ерлік істерін, тәуелсіздік жолындағы халық күресін, батырлардың күш-қуатын, соғыс өнеріне жетік екендігін, қан майдандағы шайқастарын көрсетеді. Бір-екі мысал келтіре кетейік:

Жау қамалы алынды,

Қызыл байрақ қағылды,

Дұшпан шөптей шабылды,

Құтылмайды қашса да,

Талқандадым ерлерін,

Қансыратты шеңгелім,

Алтындардан теңдедім,

Бізден өтер жау бар ма?37.

Жау жеңіліс тапқанда, оларды қырып-жоймай, мейірімділік көрсетіп, азаттық береді:

Қаласам жауды шабар ем,

Әскерін қойдай қамар ем,

Қылышпен басын қағар ем,

Жалынып бірақ бас ұрды.

Аяғыма келіп жығылды,

Сұрады жалғыз ғұмырды,

Ұяттан өліп бүгілді.

Тоқтатты мені осылай.

Қайғыға ауды батырдым,

Кешірдім ісін жат ұлдың.

Ұятыңды жу деп ақырдым

Шешті өзі сонда теңдерін38.

Жалпы түркі тарихында (кейбірін есепке алмағанда) бейбітшілікті қолдаған дәстүр болды. Тіпті, ислам дәуірінде түркі үкіметі басшылары жаулап алып, бағындырған барлық халықтарға діни еріктілікті ұстанды. Әрқашан бейбітшілікті жақтаушылар және бейбіт өмірді жасаушылар сапында болды. "Ил"  "ел" (М. Қашқари) сөзі бейбітшілік деген ұғымды білдіруі де кездейсоқ емес. Елшілерді "бейбітшілік әкелуші", ал, ел басқарған кісіні "илхан"  "бейбіт өмір қағаны" немесе "бейбітшілік қағаны" деп атады. "Елдестірмек елшіден, жауластырмақ жаушыдан" деген сөз де бар.

Ерлік, қаһармандық болған жерде ел бірлігі, азамат тірлігі сөз болмай қалмайды. Сондай-ақ азамат ердің естен шығармайтын міндеті, парызы бар. Ол туған елінің жерін, тәуелсіздігін қорғау, бейқам болмай, дұшпандарға, жау жаққа сақ болу. Бейбіт өмірді баянды етуге күш салу: "Жау жағыңа жіті қара, қанжарың тұрсын қайраулы",

Қан майданға қасқайып кір, жігітім,

Елдің сақта саған артқан үмітін39.

Түркі тарихында әрқашан қуаттылық, амандық-саулық, бірлік және тәуелсіздік идеясы болған және М. Қашқари заманында да, XX ғасыр аяғында да ескірген жоқ. Күлтегін құрметіне жазылған жырдың авторы Иолығ-тегін замандастары мен ұрпақтарына (астын сызған біз  Қ.Ә.) арнап саяси және мәдени өмірде түркі халқы мен оның көш басшыларының санасыздығына, алысты болжай алмайтындығына қынжылады: "өзіңді жоғары көтерген қағанды, оның сөзін тыңдамай жер-жерді кезіп кетті"40. Сонда әбден әлсіредің, титықтадың". Ол замандастарына жалбарынып, мұңын шағады: "Таққа адал бектерім, сіздердің қателесулеріңіз мүмкін ғой!". Одан әрі тасқа қашап жазудағы мақсатын түсіндіреді: "Түркі халқы, бастарың бірігіп тайпалар одағын құрыңыздар, мен осылай деп тасқа жаздым"41.

Тоныкөк қиын-қыстау шақта түркі бектеріне былай дем береді: "Тәңірі, Ұмай, қасиетті жер-су Жеңіс берген екен. Көп екен деп неге қашамыз. Азбыз деп неге қорқамыз, неге басындырамыз"42.

Осы сөздер қазіргі бізге айтылған сияқты, олардың мағынасы әлі өшкен де жоқ, тіпті өткен де жоқ. Ол сөздер өткен өмірдің ғана емес, бүгіні мен ертеңіміздің арқа сүйейтін тірегі болуға тиіс. "Ел қайта ел болу үшін", "халықтың қайта халық болуы үшін" ата-бабаларымыздың өсиеттерін іске асыруымыз керек. Әйтпесе, уақытында С. Торайғырұлы айтқандай мына жағдаймен жүре беретін түріміз бар:

Бұл елдің түрік еді арғы заты,

Жаһанды тітіреткен салтанаты.

Бұл күнде азып-тозып күлкі болған,

Бұлар да сол түріктің жұрағаты.

Тағы бір көңіл аударатын жағдай  М. Қашқаридің XI ғасырда жазған шығармасы VI-VII ғасырларға жататын "Күлтегін", "Тоныкөк", "Білге қаған" ескерткіштерімен үндесіп жатқанын айта кету керек. Стеблева И.В. М.Қашқари еңбегін байырғы түркі шығармаларымен сабақтастыра қарап, "әр түрлі мемлекеттік бірлестіктер құрамында болған түркілер арасындағы түркі тілдес әдеби үрдістің үзілмеген жалғасын анықтап беруінің мәні айрықша зор”43  деп жазды.

Жоғарыда айтылған сөзді мына мысалдар дәлелдесе керек. Күлтегін құрметіне арналған Үлкен жазуда түркі қағаны жаулап алған халықтар жайында айтылады: "Тізеліні бүктірді, бастыны еңкейтті". Ал, "Диуанида" (Таңғұттармен соғыс) бағынғандар туралы: "Ол ерлерін жұмсады, ерлері менің алдымда тізесін бүкті, басы мен мойнын еңкейтті".

Үлкен жазудың қорытынды бөліміндегі Алып ер Тонғаны жоқтауда ащы зар, мезгілсіз өлімге қайғыру айтылады. "Тағдырды тәңірі жасар, адам баласы өлгелі туады". "Диуанида" өмірдің жалғандығы, уақыттың өтпелілігі туралы осы сарында біршама кеңірек айтылады: "Күндер уақытты асықтырып, адамның күшін алады, дүниеден ерлерді айырады" және "уақыт салты осындай, бұл жерде барлық адамдарға жазмыш бірдей. Тағдырдың шіреп тартқан оғынан тау шыңдары қақ айырылады".

Сонымен бұл мысалдар түркі мәдени рефлексиясынан туындаған ақындық дәстүр жалғастығы мен өміршеңдігін көрсетеді. "Диуанидағы" көркемдеу тәсілдерінен көшпелі түркілердің өзіндік ерекшелігін, дүниені өзінше ұғынуын бейнелейтін түркі эпикалық дәстүрі көрінеді. М.Қашқари шығармасы көшпелі қоғамның шынайы мәселелерімен тығыз байланыстағы жарқын образдар, өмірлік тәжірибе негізінде туды. Табиғаттың таңғажайып көріністерін сипаттау, адамның албырт сезімдерін дәріптеу, жауға қарсы соғыстағы есте қаларлық ұрыстарды көрсету, өмірдің мәні туралы, адам туралы ой-толғаныстар, қорқақтық пен ашкөздікті айыптау, оңбағандық пен ұждансыздыққа, ерлік пен инабаттылықта қарсы қою  оның шығармашылығындағы негізгі желі. М.Қашқари шығармашылығы орта ғасырға тән мистикалық тұспалдан (аллегориядан) ада. Оның шығармаларындағы ой мен сезімді берудегі реализм, турашылдық, қарапайымдылық және шынайылық қазіргі оқырманды таңырқатады, таң-тамаша қалдырады. Бұл ойдың айшықты да өрнекті көріністерін төменде келтірілген әр алуан тақырыптағы мысалдардан байқай аламыз.

Мәңгілік тақырып  махаббат тақырыбына барған М.Қашқариды шынайы сезім шабыттандырады:

Қойындасып (құшақтасып) жатсаң (оның) жүзі,

Алжастырар айтқан (оның) сөзі.

Мың кісі (ғашық) құрбан қылар өзін,

Жаннан артық санар оның (бір ауыз) сөзін.

Торланармын өзім оның көркіне,

Ем болар аяғының тозаңы менің дертіме.

Мың кісі құрбан қылар өзін,

Ғашығының көріп көзін.

Ғашықтардың бір-бірінен айырылысып қалғанда айтқан сөздері жүрек тебірентерлік:

Махаббаттың дерті мені қинады,

Күндіз-түні жүрегімде тулады.

Толғанудан жаным да бір тынбады,

Көшіп кеткен жұртын көріп жарымның.

Сүйген жарым кетіп еді сапарға,

Көңілім менің оған берік байланған,

Онсыз жерде жүре алмадым, қатарда,

Қайғысынан басым зеңіп, айналған.

Күнделікті бейбіт өмір, еңбек туралы, оның қарапайым адами қуаныштарын әңгімелейтін өлеңдер:

Жігіттерді жүгіртіп,

Алма ағашын ырғатып,

Құлан, киік аулатып

Тамаша қылып қуансам.

Асауды мініп тулатып,

Есін жиып үйретсем

Итке киік қайыртып,

Ұстап соны бір тынсам.

Аңға барып, құс салсам,

Тұйғын салып аңды алсам.

Түлкі мен доңызды атсам

Ерлігімен мәз болсам44.

Осы өлеңдерден көшпенді мал шаруашылығы мен аңшылық өмірдің жарқын көріністерін көреміз.

М.Қашқаридің ерекше назар аударған нәрсесі  табиғат құбылыстары. Мұның өзі түсінікті де. Себебі, адам мен табиғаттың қарым-қатынасы көшпелі ел мәдениетіне "Әлем-Адам" байланыс жүйесінде қарама-қарсы қойылмаған, қайта динамикалық ғарыштық жаппай қамтушылыққа "қосылған", біртұтас. Адам Әлемге, Табиғатқа балама. Номадтарда өмірлік көріністің динамикалық формасы Әлеммен (отырықшы халықтарға тән) емес, Әлемдік Қозғалыспен сәйкес келеді. Мәселен, "Диуанидағы" үлкен бір толғау "Қыс пен жаздың айтысы" жоғарыда айтқан сөзге дәлел болады, керемет табиғат құбылыстары тірі адамдардың айтыстарына ұқсатылып суреттеледі.

Бірақ, біз М.Қашқаридің осы толғауындағы ежелгі дәстүрдегідей туған жер табиғатын (қыс пен жазды өзара айтыстырып) асқан сүйіспеншілікпен шабыттана жырлағанына назар аударайық (бұл тақырыпты арқау ету дәстүрі кейінгі түркі тілдес әдебиеттерді, мәселен, Науаи, Абай, Мағжан поэзияларында кездеседі).

"Жаз бен қыстың айтысында" қыстың жазға ауысуы көркем суреттелген. Алдымен қара суық жел тұруын әлі доғармаған, қар жауатын ерте көктемді суреттейді, көрініс "қара бұлтпен" байланыстырылды:

Адам мені (жазды) аңсайды,

Қар ластан шаршайды,

Өткізеді қанша айды,

Әлін алып қарлы жел?

Бұлт төнеді сұстана,

Желі қандай? Масқара!

Іздейді адам баспана.

Күн кешеді күрсініп.

Сосын жер-дүние қалың қардың құрсауынан босап, мұз еріп, таулардан аққан су сай-салаға толады, сұр бұлттар көтеріліп, дүниенің демі жылып сала береді, тау шыңдары жалаңаштанып, ай туып, ақша бұлттар көрінеді:

Мен келгенде жер үсті,

Түрге енеді келісті.

Қар менен мұз ығысып,

Жер көктейді, күн ысып.

Қара, кепкен сайларды:

Жасыл көлге айналды,

Жер жасарып, жайланды,

Лебі есті өмірдің.

Айдың нұры төгілді,

Жұлдыздар да өрілді,

Ақша бұлттар көрінді,

Шапқылады бұлақтар.

Шешек атқан гүлдердің ғажап көрінісі суреттеледі:

Жаңбыр жерге нәр берді,

Гүл шешініп, сәнденді

Жазбен бірге ән келді,

Жұпар иіс аңқиды.

Жұтып нәрлі күн нұрын,

Қызыл-жасыл гүл бүгін

Құшақтайды бір-бірін

Таңданасың, ғажап тым!

Жануарлар туралы айта келіп, адамдар жайына тоқталады. М. Қашқари "Қыс пен жаздың айтысын" жаппай молшылықты көрсетумен аяқтайды:

Құлан  түздің жүйрігі,

Тік шаншылып құйрығы

Қырға қарай құйғыды

Жазды олар да құптады.

Жылқы оттайды күйленіп,

Жалды, қонды күйге еніп.

Бектер мінер тарлан да

Жаз болмаса самғар ма?!

Дала гүлге көмілді,

Жібек кілем өрілді.

Жұмақ жері көрінді45.

Сонымен, жоғарыда айтылған жолдарға ой тұжырымдайық.

Біздің ата-бабаларымыздың өмір жайлы түсінігінде жердегі өмірге құштарлық сезімі басым. Өмірдің мәнін өмірді бағалаудан және оның барлық игілігін дәріптеуден көрді.

М.Қашқари еңбегінде жалпылама ұғымдардың әртүрлілігі бейнелеу объектісі, діни нанымдардың құрамдас бөлігі ғана емес, жердегі нақты дүние үрдістері, құбылыстары. Болмыс дегеніміз көбінше адамның жерде тіршілік етуі, оның саналы өмірі және осымен байланысты мақсаттары, сезімдері, мұраттары деп ұғынылды. О дүниелік өмірге сену анық емес, күңгірт айтылған. Өліммен қоса ләззат, таңдану мен сұлулыққа негізделген өмір өтеді де, өмір сүру аяқталмайды деп сенген секілді. Сұлулық сезімі толыққанды өмірдің басталуымен ажырамас бірлікте болатыны жайдан жай емес (М. Қашқаридің "Қыс пен жаздың айтысы" және т.б. шығармалары, Ж. Баласағұн шығармаларын қараңыз).

Адамның жанын жадыратып, көзін қуантып, нұрландыратын өмір шынында тамаша. Осы жерде өмірдегі әдеміліктің эстетикалық категориясын ұғыну айқын байқалады. Әдемілікке қарама-қарсы құбылыс  өмірді бүлдіріп, тірі жанның бәрін тапап тастап, өмірін мезгілсіз үзеді.

Адам мен табиғат ара қатысы практикалық қызметіне қарай М. Қашқари көзқарасының негізгі сипатын береді. Сонымен қатар, осы қарым-қатынас өмірді шын мәнінде игеруден танымдық игеруге өтуді сипаттайды.

Жоғарыда атап өткендей, қазақтың көшпелі өмірінде халық даналығы дүниені түсіндіріп қана қоймай, адамды сыртқы дүниемен үндес болуға ұмтылдырады. Сондықтан қазақ тарихи-мәдени дәстүріндегі басты мәселе  адамның тікелей өзіне қатысты: адам деген кім? Оның міндеті қандай? Осыған орай оның бойында қандай қасиеттер болуға тиіс деген секілді сауалдар. Көшпелілердің дүниеге көзқарасында адам әлемге қарсы қойылмаған, ақыл мен сезім, бас пен жүрек қайшылықта емес, адамға тән парасаттылық пен ұждандылықтың, білімдарлық пен имандылықтың, білім мен сенімнің іштей үйлесуінің санамен үндестігі. Қоғам мен табиғат құбылыстары туралы білімдердің барлығы жалпы дүниетаным жүйесіне тоғысады. Өмір мәнді, мағыналы, сондықтан өмір сүрудегі мақсат  болмыстың барлық түрінде, соның ішінде өзін тану жолымен де, мәнге ие болу. Шығыс ойшылдары сияқты түркі тілдес ойшылдар да қоғамдық дамудың басты мәселелерінің бірі ретінде имандылықты ілімдердің басқа түрлерінен (гносеологиялық, онтологиялық, космологиялық) жоғары қойып, адам болмысының рухани жағына аса көп көңіл бөлді.

Халықтардың тарихи-мәдени дамуында ірі ұлттар әлемдік өркениеттің белгілі бір саласында ерекше көрінеді: ежелгі гректер эстетика, римдіктер  құқық, еврейлер мен арабтар  дін, француздар  әдебиет, ағылшындар  экономика, немістер  музыка мен философия, ал, түркілер  имандылық (нравственность) саласында.

Түркі тарихы мен мәдениетінде тұтастай алғанда гуманизм, әділет, біліктілік үлгілері тұнып жатыр. Түркілер құдайға емес, иманға (моральға) жығылған халық. Канттың айтуынша, дін моральдың себебі емес, салдары. Екі нәрсеге  төбеміздегі жұлдызды аспан (тәңір) мен ішкі дүниеміздегі (жүздеген жылдардан соң Абай "шынайы" сезім, Шәкәрім "жан-дүние діні" деп атаған) имандылық заңына қайран қалғанда ұлы И.Канттың айтқаны астарлы. Түркілердің тарихи-мәдени дәстүрінде осы екі нәрсеге аса зор мән берілген.

Замандасы Ж. Баласағұни сияқты М. Қашқари да имандылық мұраттарын іздеп, адамды, оның қалыптасу жолдарын қарастырады. Дүниетаным көзқарастарының негізінде этикалық бастау жатты. Олардың түсінуі бойынша, кез-келген қоғамдық-саяси қызмет моральдық-адамгершілік қағидаға: даналыққа, әділеттілікке, мейірімділікке, бейбітшілікке, қонақжайлыққа т.б негізделуге тиіс.

М. Қашқаридің әлеуметтік-имандылық көзқарастары  халқы туралы, оның әділеттілік пен бақытқа лайық өмірі туралы ойларынан туындайтын жалпы дүниеге көзқарасының құрамдас бір бөлігі. Адам баласының бәріне бейбіт өмір, тыныштық пен бақыт тілейтіндіктен қонақжайлық ұғымын дәріптейді.

Қонақ келсе, құт келер.

Құт-береке қонақпенен бірге келеді: қонақ жақсылықтың белгісі, нышаны.

Қонақты қарсы алғын, асыңды күттірме,

Қуана жар салғын, бір затын зыттырма.

Қонақты күт деп білген ерлер кетті өмірден,

Қалыпты жаны жаман, пейілі қара көмірден46.

Бұл өлеңдерде қонақ бақыт пен құт-береке әкелуші ретінде көрінеді. Қонақ жақтырмайтын адам қоғамдағы негізгі адамгершілік қағидасын, этикалық мінез-құлық ережесін өрескел бұзады, сондықтан қандай да айыптауға лайық.

"Құт"47 сөзі молшылықпен бірге бақыт идеясы дегенді білдіреді. Бұл ұғымның шығу тегі өте ежелден бастау алады және дүниетанымның түрлі аспектілерін қамтиды.

М. Қашқари кісі бақыты  байлықпен, материалдық жағдаймен (белгілі бір дәрежеде маңызы болса да) өлшенбейді, адамның ішкі жан-дүниесінің байлығында және адамгершілік іс-әрекеттерінде деп санайды. Кісіге зұлымдық жасаған адам бақытты бола алмайды. Адам бақыты Алла еркіне тәуелді деп есептейтін, алған беттен қайтпайтын (ортодоксалды) діндарлардан бөлек М. Қашқари ақыл-ой мен білім арқасында ғана адам бақытқа қол жеткізе алады деген пікірде.

Байлық  берген абырой  жайлаудағы қоңсыдай,

Опа жаққан әйелдей, тұрақтамас ол шырай.

Алтыныңа, малыңа масаттанба, ағайын,

Күн мен түнің бәрібір өте шығар жолшыбай.

Артық бұйым, адамзат, жауың болар түбінде.

Байлық деген топан су тау боратар

Ол иесін түбінде төмен қарай құлатар48.

М.Қашқари еңбекті, қоғам мен адам өміріндегі еңбектің жасампаздық рөлін жоғары бағалады. Еңбек пен бақыт бір-бірімен өзара тығыз байланысты. Ал, жалқаулық, жұмысы жоқтық ащы сынға ұшырап, мазаққа айналады. "Еңбек ешқашан еш кетпес", "Еккен адам ғана өнім жинайды", "Жазда қатты қимылдаса, қыста сүйсінер", "Еріншекке есік те (табалдырық та) асу болар", "Еңбекқордың еріні майлы, жалқаудың басы қанды", "Жалқауға бұлт (көлеңкесі де) жүк болар"49.

Кейінгі буын өкілдерінің дүниеге көзқарас негізін мынадай мақал-мәтелдер құрайды: "Еңбек етпеген жігіт, басы бірікпеген халық бақытты бола алмайды", "Бақытқа бастар жол  еңбекте". Осылайша еңбек  құт, бақыт, өмірдің қайнар көзі болып табылады.

М. Қашқаридің "Диуани лұғат ат-түркіне" енген және қарастырып отырған кезеңде түркі тайпаларының әдет-ғұрпына тікелей қатысты мақалдар: "Беттің көркі мен көріксіздігіне қарама, адамның тәрбиелілігіне, имандылығына мән бер; тәрбиесіз адам бақытты болмайды және ештеңе таба алмайды; адам жылы сөзбен басқа кісілердің қайырымдылығын көреді; жолдас адам өзінің досына қас ойламауы керек".

М. Қашқариді оқылық: "Үлкенді сыйласа, құт болар", "Қарияның сөзі бекер болмас, жалғыз шыбық бақша болмас"50. Уақыт сынынан өткен нәрсе ақиқатқа айналады. Үлкендердің ақыл-кеңесі мен өсиеттерін тыңдау ләзім. Қандай да іске кірісерде ата-баба атын атау  қысылған жерде қолдау, қиналған тұста таяныш, қолтықтан демеу болады. (Сол себепті Олжас: "Ұрыста мені қолдай көріңдер, ата-баба аруағы"),  дейді.

Ата-баба аруағына сиынып, ақыл-кеңестерін өмірде басшылыққа алған адам өз іс-әрекетіне жауапты болады. Әрбір қазақ өз шежіресін білуі керек (болмағанда жеті атасын). "Адамның күні  адаммен" деген мақал көшпелі өмірдің негізгі қағидасы. Сол себепті Шежірені тарата білу моральдық-этикалық деңгейге дейін көтерілген.

Аға ұрпақ өкілдерінің даналық ақыл-кеңестері мен тамаша салт-дәстүрлерінен тәлім-тәрбие алған халқымыздың ең қастерлі де бағалы қасиеті  имандылықты ұрпақтан ұрпаққа жеткізіп, сақтап қояды. Осыған орай, М. Қашқаридің тіл немесе сөз қадірін адамның жалпы тәрбиелілігінің көрсеткіші және ақпарат алмасудың маңызды құралы ретінде түсінуі өте маңызды.

"Әдептің басы - тіл", "тіл  тәрбиелілік пен қайырымдылықтың басы", "ақылды сөз алтын табаққа жеткізер", "тіл түйгенді тіс шеше алмайды", "белгі болмаса жол бұзылады, білім болмаса, сөз бұзылады", "шақпақты шақса  от тұтанар, сөз ұғындырылса  ой білінер"51. Қырғыздардың (қазақтардың  Қ.Ә.) ойынша, сөз арқылы адамның тілі жойқын күшке ие болады, "тіл тас жарады, тас жармаса, бас жарады" деп Ш.Уәлиханов атап көрсеткені белгілі52. Сөз өнері немесе ғажайып қадір-қасиетпен астасып жататын сөз құдіреті басты орын алатын ерекше шайырлық эстетика қазақтың дәстүрлі пәлсапалық мәдениетінің бір бөлшегі болып табылады. Қазақтан сөз қалған ба деген ұғым бар. Бұны қалай түсінуге болады? Сөзбен (дауыстап, ойша елестетіп) айтылатынның бәрі әрбір қазаққа жас күнінен белгілі. Сондықтан қазақтар Сөз құпиясынан, сонымен қатар Сана құпиясынан хабардар болған деп айта аламыз. Мүмкін, сол себептен шығар, Ж. Баласағұни "Құтадғу білік" деген еңбегінің кіріспесінде былай дейді: "Араб және тәжік (парсы) тілінде жазылған кітап көп, ал, барша даналық  біздің тілімізде" (аударған және астын сызған біз  Қ.Ә.). Бұл өзін-өзі дәріптеу ме, әлде түркі тілі байлығының шын бағасы осы ма? Екеуі де болуы мүмкін.

Ж. Баласағұнидің төл шығармасы түркі тілінің байлығы, тереңдігі мен көркемдігінің, ой тиянақтылығы мен пішін жинақтылығының үлгісі бола алады. Ә.Науаи де ана тілінің қуаты мен көркемдігіне қайран қалады:

Тылсыматтар дастанымды туғызды

Негізі  түркі тілі телегей.

Белгілі шығыстанушы П.М. Мелиоранский (1868-1906) былай дейді: "Қазақ тілін зерттеушілеріміздің барлығы да бір ауыздан бұл тілді ең бай, ең таза түркі тілдерінің бірі деп таниды". Атақты Мәшһүр Жүсіп Көпейұлы: "Қазақ тілінен асыл, қазақ тілінен бай тіл жоқ. Сол ата-бабаның тілі болған қазақ тілін осы күнгі қазақтың жалғызы да білмейді. Егер қазақ тілін білсе, дін де осында, ғылым-білім де осында, әулиешілік те осында. Солай болғаны үшін бұрынғы өткен ата-бабаларымыздың бәрі жақсы болып, әулие болып өтті",  депті.

Сонымен, халықтың түпсіз терең даналығы, өмірден түйген өнегелері, этикалық қағидалары, эстетикалық талғамы, тәлім-тәрбиесі тіл арқылы сақталып, тіл арқылы ұрпақтан-ұрпаққа жалғасып жатады. Міне, осыны жақсы түсініп М.Қашқари өзінің жоғарыда келтірілген даналық сөздерін бізге арнап жазғандай.

М.Қашқари "Диуанида" келтірген ежелгі түркі нақылдары мазмұн жағынан да, пішін жағынан да қазақ ауыз әдебиеті үлгілері  мақал-мәтелдермен бірдей болып келеді. Логикалық талдау жасамай-ақ олардың кейбірінен мысал келтірейік53.

"Құс  қанатымен, ер  атымен" (33,13)54 "Аш не жемес, тоқ не демес" (36, 138), "Бес саусақ бірдей емес" (40, 115), "Көсеуі ұзын болса, қолы күймес" (53, 25), "Үйдегі бұзау өгіз болмас" (53, 89), "Тазының жүйрігін түлкі сүймес" (56, 162), "Тау таумен қауышпас, кісі мен кісі қауышар" (58, 30), "Қызмет тас жарар, тас бас жарар" (63, 48), "Құлан құдыққа түссе, құрбақа айғыр болар" (65, 164), "Сүзеген сиырға тәңір мүйіз бермейді" (70, 90). М. Қашқари жұмысындағы бұлардан басқа да толып жатқан нақыл сөздер, мақал-мәтелдер оқырмандарын адамгершілікке, достыққа, әділдікке, ар-намысты жоғары ұстауға, махаббатқа адал болуға, мейірімділікке, ерлікке үндейді.

"Диуани лұғат ат-түрктегі" өлең-жырлар, мақал-мәтелдер, нақыл сөздер негізінен әдеп-тәрбие мәселелерін қамтиды. Себебі, ежелгі түркі (кейін қазақ, қырғыз т.б.) мәдениеті этика құндылықтарына негізделген (бұл туралы жоғарыда айтып өткенбіз). Елдің осы және басқа да даму ерекшеліктері арқасында қазақ халқының мәдени топырағында дау-дамайға бой алдыру кездеспейді. "Ашықтық және жан ізгілігі, мұқтаж адамды жылытуға, онымен қолдағы барын бөлісуге даярлық қазақ халқының генетикалық қасиеті болып табылады. Ол ешкімге де және ешқашан жеккөрушілік немесе артықшылық танытып сондай сезіммен қараған емес, ешқашан да ұлтаралық жанжалдың шоғын маздатуға қызмет еткен жоқ"55.

Әрбір философия мәдениеттің бір түрі ретінде тілдік құрылыс ерекшелігін қамтиды. Философияны мәдениеттің құндылығын, нәрін ашатын тіл деуге болады. М. Қашқаридің халықтық философиясында қазақ-түркі мәдениетінің сарқылмас "тілдік қоры" жинақталған. Аталған мәселенің мәні  көне мәдениетпен, ең алдымен, сөз бен ұғымдар арқылы  тілдік желі арқылы байланыста болатындығында.

Сөздер мен ұғымдар56 нақты заттардың, құбылыстардың т.б. атауы ғана емес, сонымен қатар белгілі бір кезеңде туған әлеуметтік-экономикалық, саяси және мәдени қарым-қатынастардың бейнеленуі де. Осындай қарым-қатынастар сақталған күнде сөздер мен ұғымдар сол күйінде қалады. Тіпті сол тілді қолданушылардың тілінде даналықтың басы, үздіксіз сабақтас өмірдің басы ретінде көптеген сөздер мен ұғымдар сақталады.

М. Қашқаридің "Диуани лұғат ат-түрк" атты еңбегінен қазіргі қазақ тілінде де, басқа түркі тілдес халықтардың тілінде де сақталған көптеген сөздер мен ұғымдарды кездестіреміз. Мысал келтірейік:

М. Қашқари Қазіргі қазақ тілі

ата ата

апа апа

алп алып

атан атан

ахсак ақсақ

ахшам ақшам

арслан арыстан

Тон ыш болды Тон ыс болды

оң іш оң, дұрыс іс.

іңір іңір  жарық пен қараңғылықтың түйісетін сәті

ол ет асды ол ет асты

ол қағунды ойды ол қауынды ойды

ат ағсады ат ақсады

таныш-біліш таныс-біліс

көлук жүк артатын көлік

сенің көзіктің кәлді сенің кезегің келді

бір тілім ет бір тілім ет

ет қақланды ет қақталды

Қазіргі қазақ тілінде өзгеріссіз сақталған орта ғасырдағы кейбір жекелеген түркі сөздері мен сөйлемдерін ғана мысалға алдық57.

Көптеген зерттеушілердің пікірінше, қазіргі қазақ тілі басқа түркі халықтары тілдеріне қарағанда ежелгі түркі тіліне көбірек ұқсайды, сондықтан келешекте қазақ тілі барлық түркілердің біртұтас тілінің негізін құра алуы мүмкін. Зерттеушілердің пікіріне құлақ салайық: "Ертедегі түркілер тұрмысының көптеген іздерін сақтап қалған қазақ тілін мен ерекше ұнаттым. Қазақ даласы менің халық тіліне деген сүйіспеншілігімді мүлде қалыптастырды, оған мен тілдік зерттеу үшін нағыз таптырмайтын документ ретінде қарай бастадым"  дейді. Н.И. Ильминский (1822-1892 ж.). "Ғылыми, әдеби тілдік және тарихи тұрғыдан қарағанда қазақ тілі  түркі тілдерінің ішіндегі өте әсем, өте бай тілдің бірі" (И.Бенцинг  шығыстанушы).

"Қазақтардың тілі  исламның бүлдіргіштік әсеріне ұшырамай, түпкі таза түрін  түркі сипатын сақтап қалған тіл Рас, мұнда да бірен-саран жат сөздердің енгені байқалады. Бірақ, ол сөздер... қазақ тілінің үндестік заңына бағынып, бірыңғай халық тілінің қорына қосылған. Қазақ тілінің осы тазалығы мен табиғилығы, сондай-ақ көп таралғандығы бұл тілдегі мұраларды менің көбірек жинап оған әдебиет нұсқаларынан құрастырған жинақтардың толық бір томын арнауыма себеп болды. Оның үстіне қазақтың басқа бауырластарына қарағанда сөзге тапқырлығы мен шешендігі де маған әсер етті58.

...Осы күнгі түрік тілдерінің ішінде қазақ тілінен бай, орамды, терең тіл жоқ. Түрік тілімен сөйлеймін деген түрік балалары күндерде бір күн айналып қазақ тіліне келмекші. Қазақ тілін қолданбақшы. Осы күнде-ақ айналып келе жатыр. Татардың әдебиет тілі жыл-жыл сайын қазақ тіліне жақындап келеді. Күндерде бір күн түрік балаларының тілі біріксе, ол біріккен тілдің негізі қазақ тілі болса, сөз жоқ, түрік елінің келешек тарихында қазақ ұлты төрден орын алмақшы. Келешектің осылай болуына біздің иманымыз берік"59.

Мағжанның ойын бүгінгі заманда қолдаған мадьяр ғалымдары Қоңыр Мандоки, К.Карпат (АҚШ-та тұрады), Хироаки Фужие (Жапония) және түрік ғалымдары мен үкімет қайраткерлері. Олардың ішінде Түркия президенті Тұрғыт Өзал да болды.

Қазақ тілі туралы зерттеушілердің пікірлерін толық келтіру себебіміз, олар бүкіл өмірін түркі тілінің мәртебесін көтеруге жанын салған, тіл білімінің негізін қалаған ғұлама М.Қашқаридің ой-ағымдарынан бастау алады. Сонымен қатар кешегі кеңес дәуірінде өз жерінде шетқақпай көрген қазақ тілінің кең қанат жаюы үшін насихаттау мақсатын көздедік. Сосын, XXI ғасыр түркі халықтарының қуаты мен гүлдену ғасыры болуға тиіс деген Т. Өзалдың сөзіне қосылып, М. Қашқаридің бөтен халықтарға арнап айтқанына (қазіргі уақытта да маңызын жоймаған) жол берейік: "Олардың (түркілердің) садақ оғынан жараланудан сақтану үшін зерделі адамға барынша лайықты, барынша қолайлы іс  олардың жолын ұстау. Олар (түркілер) сіздердің қайғыларыңызға құлақ ассын десеңіз, олардың жан-жүрегін жаулап алғыңыз келсе, жол біреу-ақ: солардың тілінде сөйлеу"60.

Түркі тілдес халықтардың этникалық тарихын және олардың мекендеген жерлерінің тарихи географиясын зерттеуде М. Қашқаридің "Диуани" еңбегінің алатын орны ерекше.

Болған талай қалалар да, халық та,

Уақыт көмді бәрін жердей табытқа,

Болған талай ауылыңыз, тайпаңыз,

Енді соның ізін тауып, байқаңыз61.

Міне, М.Қашқари өзінің еңбегінде замандасының өтінішін орындап, сол заманғы және ертеректегі түркі тайпалары (қай тілде сөйлейтіні, қандай территорияны мекендейтіні, әдет-ғұрыптық ерекшеліктері, этникалық терминдер және т.б.) жайында мәлімет береді.

Тәуелсіз жас қазақ мемлекетінің бүгінгі ахуалы түркі (оның ішінде қазақ) халықтарының бұрынға көшіп-қону жолдары мен шекарасын айғақтайтын М. Қашқаридің этнологиялық зерттеулерінің баға жетпес маңызын одан бетер арттыра түседі. Кешегі советтік империяның құрамында болған халықтардың ұлттық және ұлтаралық қатынастарының қазіргі таңдағы көкейтесті мәселелері көптеген, соның ішінде жоғарыда аталған, түйінді жайлардың шешілуін қажет етеді.

Орталық Азия халықтарының этногенездік дәстүрлі концепциясы Орталық Азияның ежелгі халықтары мен орта ғасыр, жаңа заман және қазіргі халықтардың тарихи сабақтастығын жоққа шығаратын салыстырмалы тіл білімінің этно және глоттогенетикалық құрылыстарына сүйенеді. Тек орыс, армян, грузиндер және т.б. ғана қағажу көрген жоқ. Орталық Азияның түркі халықтары  өзбек, қазақ, қарақалпақ т.б. әрдайым қайдан келгені белгісіз, кейін пайда болған және тарихы жоқ ел ретінде қарастырылады. Шынында да, жоғарыда аталған халықтардың барлығы жеке этникалық құрылымдар ретінде кейін басы біріккені белгілі. Бұл  Орта ғасырларда ғана жеке этнос болып қалыптасқан және өзіне тән тілі бар орыс, грузин және тағы басқаларға да бірдей жағдай. Бірақ, бұл жай тілі жөнінен де, аталуы жағынан да ата-бабаларынан тым алшақ, түрлі этникалық кешендердің өзара сіңісуі мен араласуы, зор әлеуметтік ілгерілеушілік әлемінің барлық халықтарына бірдей қатысты. Бірақ, француздар тарихын Галлия тарихынан бөлек, испандар тарихын Иберия түбірлеріне байланыссыз қарастыру ешкімнің ойына келмейді.

Бүгінгі таңда түркі тілдес халықтар Орталық Азияның ежелгі тұрғындары  сақтар мен ғұндардың антропологиялық және мәдени типінен шыққандығын әлемдік ғылымда дәлелденген. Осы ретте тегімізде өзге халықтармен қайсыбір тоқайласулардың, араласулардың болғандығын жоққа шығаруға болмайды. Қалай десек те, түркі тектес халықтар, сырттан келген келімсектер емес, Орталық Азияның байырғы тұрғындары болып табылады. Орталық Азиядағы сақтар, ғұндар, үйсіндер, түріктер мен қыпшақтардың тарихы  Орталық Азияның керемет көне мәдениетін жасаушылардың тікелей ұрпақтары екендіктерін әлемге танытқан, қазір осы жерді мекендейтін халықтардың ата-бабаларының тарихы.

Ежелгі түркілер тамырын Дунай мен Амур өзендерінің аралығындағы кең байтақ жерді мекендеген әр түрлі тайпалардан алады. Олар бірде ішіндегі ең мықты тайпаның атын жамылып үлкен тайпалық одақтарға бірігіп, бірде қайта тарап жатты. Бір ғана жалпыға ортақ тілі және бір ғана жазба мәдениеті бар тайпадан жоғары этникалық қауымдастық құрылған және қағанаттың шығыстағы және батыстағы соғыстары кезінде Орталық Азия территориясына әкелінген әр түрлі этнографиялық аборигендердің (сақ-ғұн элементтері) өзара қым-қуыт араласқан Х-ХІІІ ғасыр аралығындағы Қарахан мемлекеті түркі тілдес халықтардың қалыптасуында аса зор маңызды орын алады. Бұл үрдістің нәтижесі ретінде этникалық құрамы күрделі және шығу тегі әр түрлі тайпалардың жиынтығы М.Қашқаридің шежіресінде көрсетілген.

М. Қашқари өз шығармасын "Түрік" атымен атап және сол еңбегінде "Түрік" жөнінде егжей-тегжейлі тоқталып, мадақталған. М. Қашқари былай дейді: "Түркі халықтары, негізінен, жиырма тайпа. Әрбір тайпаның бірталай ұсақ рулары бар. Олардың саны Ұлы Тәңірдің өзіне ғана аян. Мен солардың негізгілерін ғана жаздым. ...Рұм өлкесінен тараған тәртіп бойынша шығыстағы түркі тайпаларының тұратын мекен-жайларына дейін анықтап жаздым. Рұмға бәрінен жақын орналасқан тайпа бажанақ, онан кейін қыпшақ, оғұз, иәмәк, башғырт, басмыл, қай, ябаку, татар, қырқыз тайпалары. Қырқыздар Шынға жақын орналасқан. Онан бері жігіл, тохси, яғма, оғрақ, жарұқ, жомұл, ұйғұр, таңұт, хытай тайпалары. Хытайды Шын деп атайды. Онан соң тауғаж. Бұларды Машын дейді. Бұл тайпалар оңтүстік пен солтүстіктің арасында өмір сүреді. Олардың мекен-жайларын картада арнайы көрсеттім"62.

Негізгі 20 тайпаның орналасуы туралы бағалы ескертуінен басқа М.Қашқари көрсеткен дөңгелек картада аталған тайпалардың, сол сияқты көптеген басқа да түркі тайпаларымен қатар, түркі емес тайпалардың да өмір сүрген жерлері туралы тыңғылықты деректер келтіреді, бұл деректер бүгінгі күні кейбір дәлсіздіктері болмаса (ол көшірген жазушының кінәсінен болуы мүмкін), жалпы алғанда ақиқат болып шықты. Оның нақты, айқын нұсқаулары түркі тайпаларының көшіп-қонған жерлерін өлке, облыс, қала бойынша (мысалы, Тараз, Талас-Жамбыл, Испиджаб-Сайрам және т.б.) өзендерге қарап (Іле, Ертіс, Иамар (Объ), Итиль  Волга  Еділ) анықтауға мүмкіндік береді.

Түркі тайпаларының жағрафиялық орналасуы туралы деректерден басқа М.Қашқари осы тайпалардың тіл мәселесіне үлкен мән береді. Осы орайда түркілер сол кездің өзінде "таза көшпелілер" болмағанын, көшпелі мал шаруашылығын отырықшылық-егіншілік, қала өмірімен байланыстырғанын растайтын М Қашқаридің кейбір мәліметтерінің маңыздылығын ерекше атап өткіміз келеді. "Қала тұрғындары хакан  түркі тілінде сөйлейді",  деп жазды ол63.

Алтай, Жетісу, Оңтүстік Қазақстан, Шығыс Қазақстанның бай ортағасырлық қала мәдениетін археологтар ашып отыр. Ежелгі дәуірдің өзінде көшпелі және отырықшы тұрғындарды бір-бірінен бөлек қарастыру дұрыс емес. Бұған дәлел  М. Қашқаридің "Диуани лұғат ат-түркі" атты еңбегі.

Тағы бір қызықты жайт  Испиджабтан (Сайрам) Баласағұнға дейінгі аралықтағы Аргу өлкесінің барлық қалалары тұрғындарының тілін Махмұд шұбалаңқы, шұбар тіл дейді. Қалалардағы тұрғындардың ішінде түркілер сан жағынан басым бола тұра, олармен бірге қатар өмір сүрген хотандықтар, тибеттіктер, таңғұттар, соғдылар және тағы басқалардың әсері болған деп түсіндіреді. Қалаларда мәдени және тарихи дәстүрлердің көтерер жүгі тым ауыр, сондықтан да көшпелі өмір сүретін, қалалықтармен үнемі араласа бермейтін түркілер ғана ең таза, әрі дұрыс тілді сақтап қалды64.

"Диуанида" XI ғасырдағы түркі мәдениетінің деңгейі туралы бағалы мәліметтер қамтылған. Сөздікте экономикаға, егін шаруашылығына, әскери ғылымға, өнеркәсіпке, қол өнеріне, медицинаға, кеңсеге және т.б. қатысты көптеген терминдер бар. Сөздер (ал, сөздің жинақтайтыны белгілі) сияқты терминдер де қоғам өмірін бейнелейді. Әр кезеңге тән термин сөздер болады. Терминдер тарихы ата-баба өміріне үңілуге көмектеседі. Халықтың күнделікті тұрмыс-тіршілігі терминдерде көрініс тапқан.

М.Қашқари сонымен қатар түркі этнонимдерінің бірінші этимологы болды. Этникалық терминология, топонимиканың (жер-су аттары) шығу тегіне қатысты мәселеге бүгінгі таңда (ұлттық және ұлтаралық қатынастардың қазіргі даму жағдайына байланысты) аса маңызды назар аударылады. Түрлі ғылым, соның ішінде гуманитарлық білім жүйесін дамыту үшін этнонимдер мен топонимдерді зерттеудің маңызы орасан. Қайсыбір территорияны бұрын қандай тайпалар мен халықтар мекендеді? Қайсы бір этноним нені білдіреді? Мыңдаған жылдарға созылған талай айтыс-пікірталастарды өрбіткен осы сұрақтар тарих үшін маңызды. Этнонимдерді зерттеуден проф. А.С.Чикобава "мәдениет және оның тарихы тұрғысынан тіл таңбалары иеленетін мәндер сферасы"65 деп атаған түрлі маңызды мәселелер туындайды.

"Диуани лұғат ат-түрк" этнонимдері түркілердің тайпалық және рулық құрамы туралы, олардың аталуы мен шығу тегі туралы түсінік береді. М. Қашқаридің этникалық терминдерінің көпшілігі басқа да көне ескерткіштерде кездеседі және осы күнге дейін сақталып жеткендері де аз емес. М. Қашқари этнонимдік мұраның этимологиясын қызықты талдайды немесе олардың шығу тегін түсіндіретін түрлі аңыздармен дәлелдейді. Мысалы: "Түрік  Тәңір жарылқаушы Нұһ пайғамбардың ұлының есімі. Бұл есімді оған Тәңірдің өзі қойған. Оның ұрпақтары да түрік деп аталады". Махмұд түрік сөзінің мағынасын жеке есімге әкеліп саяды. Ал, ол түріктің шығуын былайша түсіндіреді: "Ұлы Тәңір айтады: Менің бір тайпа қосыным бар. Оларды Түрік деп атап, күншығысқа қоныстандырдым. Кейбір тайпаларға ренжісем, түріктерімді қарсы аттандырдым".

Бұл жағдай түріктердің басқалардан ерекше екенін көрсетеді. Сондықтан Түріктерге Тәңірдің өзі арнайы ат қойған. Жер жүзінің ең биік, ауасы таза бөлігіне қоныстандырып, "өз қосыным" деп атаған. Оған қоса түріктер көрікті, өңдері ұнамды, жүздері мейірімді, әдепті, үлкендерді құрметтей білетін кішіпейіл, уәделеріне берік тұратын мәрт және сол сияқты көптеген жақсы қасиеттерге ие болған ашық-жарқын жандар"66.

"Түрік" сөзінің шығу төркіні туралы жорамалдардың көптігіне қарамастан бұл (басқа да этнонимдер) сұраққа әлі күнге дейін тұщымды жауап берілмегенін айту ләзім. Біз "түрк" сөзін "күш, қуат" мағынасында түсінетін Ю.Неметтің этимологиясын қолдаймыз67. М. Қашқаридің өзінде де "түрк" термині әскер мағынасында  күш пен қуат символы ретінде семантикалық қызмет атқарады. Басқа да мысалдар келтіруге болар еді, бірақ, біздің мақсатымыз  "Диуани" ономастикасының этимологиясын, мәнін ашу (бұл тіл мамандары мен этнографтардың және т.б. міндеті) емес, тек қана этнонимдердің дүниетанымдық функциясын сөз ету (соның ішінде этностың сана-сезімі мен оның аталуы арасындағы қатынас және қоғамның әлеуметтік-экономикалық дамуымен байланысы). Этникалық сана-сезімнің маңызды көрінісінің бірі өзін-өзі атау болып табылады.

М.Қашқари түркілер жайында мақтанышпен және масаттану сезімімен айтады. Осыдан-ақ біздің түпкі ата-бабаларымыздың Отанға, өзінін шығу тегіне, аталуына деген патриоттық, махаббат сезімі қаншалықты биік деңгейде болғанын көре аламыз. Этникалық өзін-өзі атау этникалық сана-сезімнің қандай да бір құрамдас бөліктерімен байланысты. Осылай болғанда этникалық қауымдастықтардың өзін-өзі атауын тексеру этникалық сана-сезімінің, оның құрылымдары мен қызметтерінің мәселелерін зерттеуге қосымша материал беруге тиіс. М. Қашқаридің этнонимдерге айрықша ден қоюы кездейсоқ емес, себебі, олар мәдени код, дүниетанымның белгілі бір тәсілін құрайды. Жалпы оның шығармасында адамның ойлауы мен жүріс-тұрысы, әмбебап құрылысы туралы жан-жақты түсініктер берілген.

Әрине, М. Қашқаридің шығармашылығында теориялық сипаттағы философия жоқ (бұл кемшілік емес), қалың бұқараның қажеттілігі мен мұқтаждарына сай халық даналығынан нәр алған практикалық имандылық философиясы мол.

Қ. ӘЛЖАН.





ЖҮСІП БАЛАСАҒҰН. ҚҰТТЫ БІЛІК

Бісмілләхи-р-рахмани-р-рахим!

Бұл әзіз кітап төрт ұлы ұғым, төрт қымбат қасиеттердің сұхбатынан құрылған: бірі  Әділ (Әділет), екіншісі  Дәулет (Бақыт), Үшіншісі  Ақыл, төртіншісі  Қанағат; Олардың әрқайсысына жеке-жеке түркіше ат берген. Әділге  "Күнтуды Елік" атын беріп, хан орнына қойған; Дәулетке  "Айтолды" деген ат беріп, уәзір орнына қойған; Ақылға  "Өгдүлміш" атын беріп, уәзірдің ұлына балаған, Қанағатқа  "Одғұрмыш" деп ат беріп, уәзірдің туыс ағасы деп санаған. Ғұлама өз пікірлерін ой-толғаныстарын солардың арасындағы пікірлесу, сауал-жауап сөздер арқылы әңгімелеп, желілеп жеткізген.

Тағы да мұны оқығандардың көкірек сарайы ашылып, жазған адамды жақсы дұғамен еске алсын деп, иншаллаху тағала!

1

Әзиз уа ұлы тәңірдің құдіреттілігі айтылады

1 Алла атымен айттым сөздің әлібін,

Жарылқаған, жаратқан бір тәңірім!

Құрметі көп, шүкіршілік мың да бір,

Еш зауал жоқ, хаққа лайық кіл қадір...

Жаратты ол: жасыл көк, ай, күн, түнді,

Қара жер, ел, заман, уақыт, бұл күнді.

Тіледі де, жаратты бар болмысты,

"Бол!"  деді де, бірден бәрін болғызды.

5 Жаралғанның бәрі мұңлық, мұңы көп,

Ием ғана, жалғыз шері, мұңы жоқ.

Ей, ерікті, мәңгі мұңсыз, құдайым,

Бұл ат жалғыз саған ғана лайық!

Ұлылық  сен, толы құдірет-күш енсең,

Сенен бөлек жоқ өзіңмен түсер тең!

Саған өзге кіріге алмас, дарасың,

Әуелгі де соңғы да өзің, сарасың.

Жалғыздығың қосылмай еш санаққа 

Еркің сенің жетті күллі тарапқа.

10 Күмәнсіз, сен  мәңгіліксің, ғажапсың,

Қатынассыз, сыртындасың санақтың.

Іш пен тысты бірдей білген асылсың,

Көзден  жырақ, көңіліме жақынсың.

Барың аян, күн мен айдай жарықсың,

Ақыл, көңіл жетпес, тегің алыс тым.

(Барың анық, күн мен айдай нұрлысың,

Тегің жұмбақ, ақыл жетпес, сырлысың...)

Бірегейсің, еш қоспасыз бір мүсін,

Жараттың сен нәрселердің күллісін.

Жараттың сен кішісін де, ірісін,

Өтер бәрі, өзің мәңгі тірісің!

15 Жаралғанға түгел танық* жаратқан,

Қос дүниені* анық қолға қаратқан.

Ұқсасы жоқ, десең, ойлап қарайық,

Қандайлығын біліп болмас, халайық.

Кейінде-алда, не солыңда, оңда жоқ,

Асты, үстінде: отырар жай онда жоқ.

Өзі орынсыз, жаратқан сол орынды,

Онсыз орын болмас, білгін соныңды.

(Тұрағы жоқ, бәрін өзі жаратты,

Бар әлемді өзіне жай санапты).

20 Сыры жақын, ей, ділі әзіз, жаны адал,

Сенің барша сурет, ізің танымал!

Жараттың мың тіршілікті, ел, жерді,

Құрлық, құдық, дау, дала, көл, белдерді.

Жасыл көкті безендірдің жұлдызбен,

Қара түнді жарық еттің күндізбен!

Қанша ұшқан, жүрген, тынған, інде өскен,

Ішіп-жемі сенен болып күн кешкен.

Көк үсті мен жер қойнауы арасы,

Мұқтаж саған, жоқ өзгеше шарасы.

25 Хаққа бүтін сенсең, ділді табындыр,

Көңілің сенсе  ақылыңды бағындыр!

Қандай деме, көңілді бұққайсың,

Бәріне де көншіп, тыныш тапқайсың.

Қайда, қандай!  деме, сақта өзіңді,

Шетсіз, шексіз, біл ұзатпа сөзіңді.

(Хақ қайда деп, қандай деп те сұрама,

Барлық жерде ол, біл де мұны сынама!)

6

Адам баласының қадір-қасиеті біліммен, ақылмен екендігі айтылады

Адамды хақ жаратты да ескерді,

Оған ақыл, білім, өнер, ес берді.

Көңіл берді, әрі тілін тербетті,

Ұят берді, берді құлақ, келбетті.

(Ділін оңдап, ерік берді тіліне,

Ұят берді қылық-құлық, тініне!)

150 Білік берді  адам бүгін жетілді,

Ақыл берді  талай түйін шешілді.

Кімге құдай берсе білім, ақылды,

Қолы жетіп, алар ол мол асылды!

(Ақыл, білім берсе құдай, білінер,

Қолы талай ізгілікке ілінер).

Ақылды  ұлы, біл, білімді  білікті,

Қонса екеуі, ұлы етер жігітті.

Бұл сөзіме куә мұндай сөз де бар,

Сөзді естіп, аларыңды көздеп ал.

"Ақыл қайда болса, ұлылық толады,

Білім кімде, сол білікті болады.

155 Ақылды ұғар, білімділер біледі,

Түгел болар білімді, есті тілегі!"

Білік мәнін біл, не дейді білген ер:

Білім білсең, бәле жүрмес іргеден.

Білімсіздер бар кеселді көреді,

Емдемесе, тектен текке өледі.

(Надандарды дерт пен бәле үйірер,

Емдемесе, ерте сөніп, күйінер...)

Кел, ей, надан! Дертке дауа жасағын;

Надан білім алса, құты тасады.

Ақыл  бұйда, ере түссең  жетелер,

Сөйтіп, арыз-тілегіне жетер ер!

160 Ақылды болса, пайдасын ер көп көрер,

Білім білсе, әзиз тірлік өткерер!

Ақылды күллі ісіңді алып шығатын,

Бұл біліммен көрер бектер мұратын!

7

Тіл өнерінің қасиет-сипаты мен пайда-зияны айтылады

Ақыл, білім, тілмашы  тіл, бұл кепіл,

Жарық төгіп, елжіретер тіл деп біл!

Тіл қадірлі етер, ерге бақ қонар,

Қор қылар тіл, кететіғұн бас болар.

Тіл  арыстан есік баққан ашулы,

Сақ болмасаң жұтар, ерім, басыңды!

165 Не дейді, ұққын, тілден жапа шеккен ер,

Құлақ салып, амал қылып, есті елер:

"Тілімнен көп жапа шектім, есебім:

Бас кесілмес үшін, тілді кесемін!

Сөзіңді бақ, басың кесіп алмасын,

Тіліңді бақ, тысың сынып қалмасын!"

Жұрттың тілі удай, сөйлеп шет қылар,

Кісі құлқы сұм, етіңді жеп тынар.

Білім берді, білікті өткір тіл берді,

Тіл иесі, басыңды бақ, біл де енді!

Тілесең сен есендікте жүруді,

Жаман сөзге қимылдатпа тіліңді.

170 Біліп айтқан сөз  білікті, саналар,

Біліксіз сөз басыңды жеп, табалар.

(Біліп айтқан сөз  даналық деседі,

Біліксіз сөз, қайран басты кеседі!)

Көп сөйлеуден артық пайда көрмедім,

Және сөйлеп және ештеңе өнбеді!

Көп сөйлеме, аз айт бір-ер түйірін,

Бір сөзбен шеш түмән сөздің түйінін.

(Көрген емен көбік сөзбен оңғанды,

Тобықтай түй тоқсан ауыз толғамды!)

Сөз кісіні ұлы қылар, бек қылар,

Көп сөз басты қара жерге кеп тығар.

Көп сөйлесең, "Езбесің"  деп жек көрер,

Сөйлемесең, "Мылқау"  екен, деп сөгер!

175 Бұлай болса, тең ортасы  керегің,

Тілге ұстамды болсаң, өсер беделің!

Тіліңді бақ, басың аман болады,

Сөзді қысқа айт, жасың ұзақ болады.

(Тілді күтіп, бақсаң  аман басың да,

Сөзді қысқа қылсаң  ұзын жасың да!)

Зияны көп, пайдасы мол  ақталар,

Сондықтан тіл мақталар да, датталар!

Біліп сөйлеп, сөзіңде сөл, өң болсын,

Сөзің түпсіз қараңғыға, көз болсын!

(Тауып сөйле сөзің оңды, жөн болсын,

Сөзің, басыр адамдарға көз болсын!)

Біліксіздер өзі нағыз басырдың,

Білім үйрен, надан, көзің ашылсын!

(Біліксіздер  надан, көзін байлаған,

Білімдіден өнеге ал, ей надан!)

180 Туған өлер, көрсең қалар белгісіз,

Сөзіңді ізгі сөйле, өлсең де өлгісіз!

Қос нәрсені шалмас қарттық құрығы:

Бірі  ізгі сөз, бірі ізгі құлығы!

Туған адам өліп сөзі қалады,

Өзі кетіп, ізгі аты қалады!

Тіршілікте келсе өзіңнің өлмегің 

Сөз, құлқыңды жақсарт, оңда, ей, бегім?!

Тілді сөктім, һәм мадақтап демедім,

Мұным  сөздің сырын ұқсын дегенім.

185 Күллі сөзді жисаң да, ақылды асырмас,

Керек сөзді сөйлер кісі, жасырмас!

(Күллі сөзді жина, ақылға сыймайды,

Керек сөзді айтады тіл, тыймайды!)

Сөзді ұлыма арнадым мен, ер-батыр,

Ұлым, тыңда, менде алтын-кен жатыр.

Саған арнап сөз сөйледім, ей, ұлым,

Өсиетімді қабыл алғын құлыным!

Күміс, алтын қалса менен сендерге,

Оларды сен бұл сөзіме теңгерме!

Күмісті іске тұтсаң  бітіп қалады,

Сөзімді іске тұтсаң  күміс табады.

190 Қалар мұра  сөз, кісіден кісіге,

Сөзді мұра тұтсаң, пайда ісіңе,

(Кісілерге мирас ата сөзі ғой,

Ата сөзі  ұқсаң  құттың көзі ғой).

***

Білікті бек, бүгін түйме қасыңды,

Именіп көп айтсам құзыр, расымды!

(Ей, дана бек, түйме бүгін, қасыңды,

Шынымды айттым, кешір, идім басымды!).

8

Кітап иесі өзі үшін кешірім сұрайды

Тілек еді  білікті бек, сөз қымбат 

Кейінгіге бір жәдігер қалдырмақ!

(Ей, дана бек, ұрпақ қамын жеп едім,

Тілегім  пір сөз қалдырсам деп едім).

Әуелі  ес, сөз туды көр, сонан соң,

Сөзін жаңсақ шықса, өзің қор боласың!

Халық тілі жаман, "жаман" деуге әзір,

Кісі құлқы тар, етіңді жеуге әзір.

(Сөгер-сөйлер, халық тілі  былғаныш,

Етіңді жер, кісі құлқы  қызғаныш).

195 Байқап көрсем, жеңілдеді жүгім де,

Айтсам дедім, бар сөзімді тілімде.

Қандай десең, саған айтып көрейін,

Тыңда, мәрт ер, тілге кезек берейін:

"Иалнұқ* аты жаңылғаны үшін де,

Иаңлұқ* болды жаңылмағы үшін де!"

Сен айт маған: жаңылмайтын кісі кім?!

Мен айтайын: жаңылғандар түмен, мың

Білімді  аз, білімсіздер қаптаған,

Ақылсыз  көп, ақылдыны таптаған.

(Білікті  аз, білектілер толып жүр,

Ақылды  жоқ, ақымақтар оңып жүр).

200 Білімсіздер білімдіге жау болды:

Надандардың аңсағаны дау болды.

(Жау болды да біліктіше білімсіз,

Қастық қылды білімдіге білімсіз!)

Кісіден кісі айырмасы  парқы көп,

Айтсам, білім  бұл парықтың нарқы дөп.

Бұл сөзімді білімдіге арнадым,

Білімсіздің тілін ұға алмадым.

Білімсізбен ешбір сөзім жоқ менің,

Ей, білікті, қызметшіңмін мен сенің.

Сөйлегенім үшін саған, имендім,

Кешірім сұрап, жөн кердім бас игенді.

205 Сөз сөйлеген жаңылар һәм адасар,

Есті естісе, түзеп-оңдап қарасар.

Сөз бұрындық* дерлік таққан түйеге,

Түйе ере берер бұйда, иеге.

Біліп сөйлер кісілер көп өмірде,

Оны білген ерлер жақын көңілге.

Бар жақсылық, пайда ол, келген білімнен,

Болды көкке жол, мысалы, біліммен.

Білікпенен сөйлегейсің сөзді сен,

Ұлы деп күллі білікті ерді сен.

210 Қара жерге жасыл көктен келді сөз,

Сөзбен адам ұлы болды, енді сез!

Кісі көңілі түпсіз теңіз, ойласаң,

Білім  інжу, түбінде  анық, қойма сан.

Кісі інжуді шығармаса теңізден,

Тас не, інжу не пайдасы не тегінде?!

Қара жердің қатында алтын тас болар,

Егер, шықса, бек басында тәж болар.

Білімді ілімін шығармаса тілімен,

Жылдап жатсын жарық шықпас білімнен.

215 Ақыл, білім ең әз нәрсе, күшті, нық,

Егер болса, істет, ұшып көкке шық!

Не дер екен елдің бегі аңдағын,

Көріп білген ақыл, білім салмағын;

"Ақыл керек ерге жаһан бастауға,

Ақыл, жүрек керек елді ұстауға.

Ақылменен тұтты, әлемді ұстаған,

Білімімен биледі, елге нұсқаған!"

Дүниеде жаралғалы бар адам,

Ақылымен келді үйретіп заң адал.

220 Қай кез болсын, бұл күнде де, бұрын да,

Білімдіге тиді бектік орын да.

Кісі бұзығы ақылменен жоғалар,

Ел бұлғаңы білімменен оңалар.

(Кісі міні ақылменен күзелер,

Халық міні білімменен түзелер).

Бұл екеумен қыла алмасаң жұмысты,

Білімді қой, ал қолыңа қылышты!

Ақылды бек  басшысы елдің, шырағы,

Қылыш жұмсау  білімсіздің қылығы.

Әлем тұтушы, болса ақылы асқан ер,

Ел билеуші, болса білімі тасқан ер.

225 Бұл екеуі біріккенде, ер кемел,

Кемел ерге  бүтін жаһан, жер келер.

(Бұл екеуі қосылса  асыл, ер бүтін,

Бүтін ерге  тиер әлем, жер бүтін).

Ізгілік пен жақсы қылық  амалы,

Мұнымен ер екі дүниені алады.

Сен ізгілік тілер болсаң; одан да,

Кел ізгілік қыл, сөзіңді доғар да.

(Қайырым күтсең, ақылыңмен аңғар да,

Қайырым жаса, қайырымды жандарға!)

Кісі мәңгі болмас, мәңгі  ат, ары,

Мәңгі қалар оның жақсы атағы!

Өзің мәңгі емес, атың мәңгілік,

Атың мәңгі болса, затың  мәңгілік.

9

Ізгілік қылықтың сипаты, пайдасы айтылады

230 Егер қолың ұзын болса халыққа 

Қылық, сөзді ізгі қылып, жарылқа!

Жігітшілік өтер, өшер тірлігің,

Дүние  түс, көшерсің тез бір күні.

Ізгілік  пайда. Тірлігіңді пайда қыл,

Ізгілік, соңыра  жер, киерің, ойлағын!

Тыңда, кісі ізгілері не деді:

"Жүрген - тынып, тынған ақыл өледі!"

Жалғанға сан жаңылыс ер келді, көр,

Біраз жүріп, қайта кетті, елді, көр.

235 Бек пе, құл ма, мейлі, жақсы-жаман ба,

Өзі елді, қалды аты  ізі ғаламда.

Саған тиді енді орынның кезегі,

Жақсы боп ет, жақсылық ет еселі.

Тірі өлер, ақыры жер жастанар,

Жақсы кісі өлсе, жақсы ат қалар.

(Тірі өледі, жер  төсеніш, жастығың,

Аты өлмейді, өлсе де өзі жақсының!)

Екі түрлі ат, тілде жүрер, қалғанда,

Бір  жақсы, бір  жаман, мына жалғанда.

Жаманды  сөгіп, жақсыны асыл санайды,

Байқап қара, көңілің нені қалайды!?

240 Жақсы болсаң, атыңды атап мақтайды,

Жаман болсаң, ей ер, сөгіп, даттайды.

Байқа, Заххақ* сорлы неге сорлады,

Фариддун* жолың қалай қолдап, оңдады?

Бірі ізгі ер-ді, оны мақтады,

Бірі зұлым еді, оны даттады.

Жақсылық па, жамандық па қаларың?

Мақтауы ма, сөккені ме аларың?

Тілегің қайсы, бірін қалап, таңдағын,

Жаманың  жақсы боп өкініп қалмағын.

245 Мұны меңзеп сынаған ер дегені,

Сынаған білер ел-жұрт ісін келелі:

"Жақсы атты ер, білсең алғыс алады,

Жаман атты өлсе, қарғыс табады!"

Көп сынадым құлқы жаман зұлымды,

Күнде кейін кетті, күші үзілді.

Көп сынадым, жапашы сұм пендеңді,

Күннен күнге кері кетіп, жерге енді.

Талай көрдік, Бұл, жамандар, ісінен 

Қайыр көрмес, ей, Білімді түсін ер!

Жамандық  от, от күйдіріп өтеді,

Жолын бөгер күш жоқ, күл қып кетеді.

250 Қарап тұрсаң, бізден бұрын барғанды.

Қара халық, бек билеген жалғанды.

Қайсыбірі білікті боп толығып,

Өтті заман-дүние ісіне қол ұрып.

Кім Білімді болса жаһан бегінен,

Әділ заңды солар түзеп, теліген.

255 Бұл күнде кім ізгі кісі атанса,

Солар басшы болды ізгі іс жасалса.

(Ол күнде кім ізгі атанса, жақсы боп,

Солар жүрді жақсылардың басы боп.)

Кім дана бек болса, жақын білімге,

Біліктіні жақын қылар түбінде.

Қолына алған ісін біліп атқарар,

Білімді істе тұтып, халқын басқарар.

Қара халық байыды, елін түзеді,

Ел баюын  қағидам деп жүреді.

Аты ізгінің өзін сақи атайды,

Сақи өлсе, аты өлмейді, жасайды.

Өлерін біліп, өзі әзірлік етеді,

Тіріде атын хатқа жазып кетеді.

Кім оқыса, білер бүгін, оларды,

Мінәжат қып, жақсы өнеге алар-ды.

260 Білімнен әзіз не бар дейсің жаһанда,

"Білімсіз, надан!"  десе, қорлық адамға

Не дер екен, тыңда, білімді адамды,

Жасы жеткен, сынап көрген ғаламды.

"Білімсізге төрден орын болса, көр:

Төр  босаға, ал босаға болды төр!

Орын тисе данаға есік көзінен,

Есік  биік, төр-тағыңның өзінен!

Күллі құрмет білімдіге тиесі,

Мейлі, ол төр, мейлі есіктің иесі!

(Білігсізге төрде орын болса көр,

Бұл төр илкә санды, илиг болды төр.)*"

265 Кісі асылы екі түрлі, қараңыз,

Бірі  бек те, бірі  ел басы, данаңыз.

Басқалардың барлығы бір малға тең,

Қаласаң оны, мұны ұста қолға сен!

Қайсысың, енді маған айтып, аш,

Екінің бірі, үшіншіден тайқы, қаш.

Қылыш алсаң  ел, жорықты түзерсің,

Қалам алсақ  жөн-жосықты сүзерсің*

Жақсы низам қалып келді олардан,

Мирас етсе, кісі өрлеп, оқалған.

270 Сөз, өсиет  мұра өліден тіріге,

Мирас тұтса, пайда өзіне, діліне!

Шыны, надан соқырмен тең бүгілген,

Ей, қараңғы! Көз, үлес ал білімнен!

Кісі көркі  сөз, бұл сөздің түрі көп,

Ізгі сезді ерді мақта, тілі өрт!

Мысал келді, мұны меңзер, түркіше,

Соны қосып түймесем, сөз түрліше:

"Ақыл көркі  тіл, тілдің көркі  сөз,

Кісі көркі  жүз, жүздің көркі  көз!"

275 Адам сөйлер тілімен өз сөздерін,

Жақсы сөзден нұр жуады өңдерін.

(Тілмен адам өң береді сөзіне,

Жақсы сөзбен нұр береді өңіне!)

Назар салсаң, бұл түркінің бектері,

Жаһанның әз бектері, асыл тектері.

Түрік бектері ішінде атын асырған,

Алып Тоңға Ер* еді, құты тасыған.

Білімі  даңқы ұлы, көптің сарасы,

Білімді, ойлы әрі халық ағасы.

Зерек, дана көңілі сара, сері еді,

Жұтты жалған елге тұтқа ер еді!

280 Тәжіктер оны Афрасийаб атаған.

Елдерге ол көп ізгілік жасаған.

Қажет білсең білім, ақыл, даналық,

Қолға алуға дүниені қаратып.

Тәжіктер де хатқа мұны түсірген,

Кітапта жоқ болса кімдер түсінген!?

Жақсы айтқан хас батыр, ер кешегі,

"Не бір берік түйінді ерлер шешеді!"

Өнер керек жаһанды ұстап, ұғуға,

Гүр арыстан керек құлан қууға.

(Даңқ, қуат керек әлем жаулауға,

Гүр арыстан керек құлан аулауға!)

285 Жиһангерге қасиет керек мың түмән,

Сүйенсе оған, білмейді елі мұң, күмән.

Жаудың бойын қылышымен бұқтырып,

Түзесе елін әділ заңмен ұқтырып!

10

Білім, ақылдың қасиеттерін, пайдасын айтады

Тілегім сөз еді білгір, ей, бегім,

Ақыл, білім жайлы келді сөйлегім.

Ақыл  шырақ, қара түнді ашатын,

Білім  жарық, нұрын саған шашатын.

Ақыл қолдап, біліммен ер жетілер,

Екеуімен қадірі артып, бекінер.

290 Нушин рауанды*, көр, сенбесең айғақтан,

Ой көзімен дүниені жайнатқан.

Байыды елі, заңды түзу жүргізді,

Жақсы аты қалды, дәурен сүрді ізгі.

Дана айтқан мынадай сөз халықта:

"Күнәкар да құтылар,  деп  тамұқта!"

Қара, ақылға бейім адам баласы 

Қалам бермес жетпей жасы, шамасы!

Ақылды адам, көр, қартайса  қайғырар,

Ақыл кетті дер, қаламы қайрылар.

295 Егер, ақымақ өлсе, байқа, құны жоқ.

Келмес, кетті дауасыз дерт құлы боп!

Қандай десең, ақыл-ессіз кісілер,

Парықсыз һәм деме ештеңе түсінер.

Ақылдыға қадір құрмет лайықты,

Ақымақ жан керең, сезбес айыпты!

Көрсең барып, мына бір сөз жаңылтпас:

"Ақылсыз надан өзін-өзі жарытпас!"

Қарап тұрсаң, күллі сөздің, рәсімін:

Ақыл, білім ең асылы, әсілі.

300 Ақыл болса, асыл болар  болса ер,

Білім болса, бектік қылар  қылса ер.

Ақыл кімде болса  болар асыл ол,

Білім кімде болса  бек һәм басың ол

Кісі ұланы қара жерге қол салды,

Кетерде бәрін, білімін ол қолданды.

Ақылымен кісі асыл атанар,

Бекке ел ісі білімімен жасалар.

Талай ізгі іс, атқарылды ақылмен,

Мың рахмет ақыл-еске асыл кен!

305 Пайдасы көп, аз ақылды аз деме,

Қадірі көп, аз білімді аз деме!

Төрт нәрсе бар, аз деп ұғып кейіме,

Дана айтқан сөзді түйгін зейінге:

Бұл төртеудің біреуі  жау, бірі  өрт,

Үшіншісі, тіршіліктің торы  дерт.

Бұлардан басқа біреуі бар, ол  білім,

Осал керме төртеуінің ешбірін.

Көп бұлардың пайдасы да, залалы,

Қайсысы беріп, ал қайсысы алады.

310 Кимйә тектес  білім қорытып, толысар*,

Ол ордасы ақыл-ойдың тоғысар.

Жұпарға ұқсап білім де тез таралар,

Сақтап болмас басқалардан даралап.

Жасырсақ жұпар, оны иісі білдірер,

Жасырсаң білім, тілің айтып бүлдірер.

Білім  байлық, азаймас һәм жоғалмас,

Еш қарақшы, ұрыға да тоналмас!

Ақыл, білім бейне кісен кісіге,

Кісенді ашып бармас қылмыс ісіне.

315 Сәйгүлік атын ер кісендеп ұстайды,

Жай көлік атын ер күзетке-ақ тастайды.

Кісенделген қашпас, керек жеріңде,

Шідерленген жүрер тілегенінде.

Ақыл, сенің анттасқан нақ жолдасың,

Білім, сенген мейірімді қандасың.

Наданға жау  білгені мен көргені,

Екеуі соры, білмегенмен өңгені.

Бар түркіде мысал мұны меңзеген,

Сен оны ұғып, құйып алғын зердеңе.

320 "Ақылды ерге ақылы ес-дос болар,

Наданға аты-ақ қоңыраулатып қас болар.

Біліктіге білім  күллі тон, асы,

Білімсіздің қылығы  сұм жолдасы!"

Ей, ақылды! Өкпе-сорға шалдырма!

Сақтап атты, ашуға бой алдырма!

Өкпе, ашумен ешқашан іс етпегін

Егер, олай қылсақ, жапа шеккенің!

Өкінерсің ренішті істе сен,

Адасарсың қызбалықпен істесең.

(Ренішті істің соңы  өкініш,

Жаңыларсың қызбалықпен етіп іс!)

325 Ерге керек төзімділік күш-қайрат,

Түру керек күн мен айдай нұр жайнап.

Жомарттық һәм салмақтылық қажетті,

Білімділік, ақылдылық қажетті.

Ақыл керек, білім таңдап аларға,

Білім керек, іске жақсы қарарға.

Жарамды мен жарамсызды көрерге,

Керектіні-керексізден бөлерге.

Барлық іске зерек болса, парықтап,

Ала білсе өз керегін анықтап.

330 Сонда, толық болар ісің, пішінің,

Білімді асты жейді баппен пісіріп.

Мұндай кісі тілегіне жетеді,

Қос жаһанда ісі оң боп өтеді.

Қызбалық пен ашу жауың қордалы,

Бұл екеуді тұтқан анық сорлары.

Естігін, не деген екен дана бек,

Ей, шырайлым, ойлы сөзді ала кет:

"Қызбалықтан абырой таппас дана да,

Ашу қысқан адамда ақыл қала ма!?

335 Қызбалық  сұм, ақыл-естен тандырар,

Жайсаң ерді ашу қапы қалдырар!"

Біліктіні тыңда, ақылдың бұлағы,

Білімді сөз  шырын, жанның құнары:

"Біраз нәрсе кісінің қас-дұшпаны,

Білсе оларды өзін қинап қысқаны.

Бұның бірі  тілдің жалған айтқаны,

Бұдан басқа  айтқан сөзден қайтқаны.

Үшіншісі  шарапқа аңсар ауғаны,

Шәксіз, текке өтер өмір қалғаны.

340 Тағы бірі  жүгенсіз іс-қылығың,

Сүймес ешкім, алған жанды шырығын.

Енді бірі  зымияндық бықсыған,

Кісі үйін түтіндетіп, тықсырар.

Және бірі: ашулы тіл  у, ашық,

Өлтіреді шағып сөксе, тіл ашып.

Бұлар жетсе, бір-бірімен қосылып,

Одан құт, бақ безер аулақ жосылып.

Басы айналып, тағдыр оған иілмес,

Сырт айналар, айныр, қайта сүйінбес!"

345 Ізгі кісі, кел, ізгілік  шырайы,

Ізгілік ісі  ақылдылық шынайы.

Не дейді, ұққын, тыңдап ілім білгенді,

Сынап, ұғып қолына алған күллі елді:

"Жақсы, қанша жасар, кәрі болмайды,

Жаман қанша түзегенмен оңбайды.

(Ізгі қанша көп жасасын  алжымас,

Арам қанша баптағанмен  мандымас!)

Жаман жасы  қысқа, өкініп қартаяр,

Жақсылық жасы  ұзақ, қамсыз марқаяр.

Жақсы түлер, күнде  тілек тауып ап,

Жаманның күнде артар мұңы ауырлап!

(Жақсы күнде табар жаңа бір тілек,

күнде мұңмен сөгер біртіндеп!)"

11

Кітапқа ат қойылуы, қарттық туралы айтады

350 Кітап атын "Құтадғу білік" қойдым 

Құтын тұтсын оқушым білікті ойдың.

Жазған кітап, сөйлеген сөздеріммен,

Екі дүниені ұстауды көздедім мен.

Көрген адам, қызығын қос жалғанның,

Бақытты жан сөзімде жоқ жалғандық.

Күнтуды деп бастадым сөздің басын,

Тізейін деп шындығын көздің асыл

Айтолдыны еттім жыр  мархаббатты,

Нұрын төккен бақыттың, шапағаттың.

355 Бұл Күнтуды заңның шын қара басы,

Ал, Айтолды Бақыттың баламасы,

(Бұл Күнтуды тұп-тура заңның өзі,

Ал Айтолды  бақыт һәм құттың кезі).

Өгдүлмішті сонан соң сөзге қостым,

Ақылы асқан жоқ одан өзге достым.

(Ақыл жасар ғажайып, ғаламатты,

Ақыл деген зорайтар азаматты!)

Одғұрмышты сөз еттім тағы да мен,

Ақыбет* деп ат қойдым мағынамен.

Төрт нәрсені тіліме тиек еттім,

Көз ашылар, көңіліңе түйе кеткін.

Көкірегіңе түй, жігіт, бекер деме,

Тірлік тек ойын-сауық, шекер деме.

360 Жолын аршы шындықтың шеттеп кетпе,

Қор қылма жігіттікті тектен-текке.

Кетер бір күн жігіттік жағалатпай,

Кетер тастап тіршілік қазанаттай.

Бар болса жастық шақтың қайрат-күші,

Қадыр тұт тұрсын оттай жайнап түсі.

Құсалымын: жігіттік кеттің қайда?!

Тынайын, өкініштен жоқ қой пайда!

Асқан адам қырықтың қырқасынан,

Айырылар жастық, шақ, сырласынан.

(Қырықтан өтсе кімнің тірлік жылы,

Жігіттік тілі қош айтар, білгін мұны).

365 Елу жасым мені де құрсауға алды,

Қарға түстес басымды қырау шалды.

"Кел!  деп шақырды үні алпыс жастың,

Жолымда ажал жатпаса тартынбаспын.

Алпысты ассақ  шілденің аптабынан,

Аттадым де қысқы аяз қақпанына.

Елу отыз жиғанды кері алады,

Алпыс қолын тигізсе, нең қалады?!

Ей, елу, менде қалған өшің бар ма?

Етек-жеңді жұлмалап, есімді алма!

370 Жас кезде у ішсем де шырын еді,

У қылды ішкен асты бүгін енді.

Жебедей ем, иілдім садақтайын,

Көңілім шұрқ-шұрқ, оқ жырған табақтайы.

(Бойым  оқтай, көңіл еді садақтай,

Көңілім  оқ, бойым енді садақтай!)

Алды қарттық бергенін жігіттіктің,

Саған да келер кәрін тігіп бір күн.

Тұтқын болдым ай, жылға, шектім жапа,

Ей, жанашыр, ал келіп қылма қапа!

Кісенсіз-ақ шалынып жүре алмаймын,

Көзім нұры түнерді, көре алмаймын.

375 Кетті шаттық, ләззаттың түні балды,

Жігіттіктің оты өшіп, күлі қалды.

Мойынсұнған, қария, ажалына,

Жоқта өткенді, өкін, күй азабыңа.

Өткен  өтті... Жыла, өкін,  бәрібір күл:

Енді қалған аз күннің қадірін біл.

О, ием, мәңгі тірі, қайғы-мұңсыз,

Тәуелді еттің ажалға қайырымсыз.

Дұрыс бұл сөз  тілегім, жұбанышым,

Ұзартқын бұл дүние қуанышын.

380 Бұл сөзімді дат тілеп бастап едім,

Тәмамдауға медет бер, қоштап ием!

Жырла тілім, жаратқан қасиетін,

Қуат берген, жолатпай қасіретін.

Сәуле құйды санама көп ішінде,

Жаным таза, жап-жарық өрісім де.

Түнекте едім, түнімді сөкті барып,

Зұлматта едім, күн нұрын төкті жарық.

Адасқан бір пенде едім жөн сілтеді 

Сақтамаса, өртейтін өрттің селі.

(Азып жүрген едім мен, нұсқады жол,

Отқа түсер едім, тек, ұстады ол.)

385 Сайлап, таңдап, еңсемді биіктетті,

Қателіктен құтқарды, күйік кетті.

Көкірегімде шындықтың шамын жақты,

Тіл безесем сөздерім жалын шашты.

Көңіл берді, көз, ақыл, білім берді,

Сөз айтуға жаратты тілімді енді.

12

Сөз басы - Күнтуды Еліктің өзі

Ақыл  қолдар, ал білімнен құт туар,

Бұл жалғанның құлқын саған ұқтырар.

Арбар дүние қылымсып кәрі қыздай,

Қыз қылықты, кемпір бет, тәні мұздай!

400 Қыз қылықпен қылымсыр, құлқы кербез,

Сүйіндіріп, ұмсынсаң  қолын бермес!

Ынтыққаннан қашады киіктей нақ,

Безсең  аяқ құшады, күйіп бейбақ!

Кейде, елтітіп, қырланып, көзін қадар,





Кейде, көрмей  қуланып, төмен қарар.

Қарасаң жүзін тездеп бұрып алар,

Наз қылып, маңайлатпай тұрып алар.

Қартаймайды, қартайтты талай бекті,

Сөзі үзілмес өзінің, талай кетті.

405 Бір бек өткен дүниеде дана, батыл,

Сөз, ісінен тамырдай тарады ақыл

Бұл  Күнтуды, тараған Даңқы жұртқа,

Бақытты жан, балаған халқы құтқа.

Адалдықты пір тұтқан өмірі ұдай,

Көзі қарақты, сөзі шын, көңілі бай.

Білімді көкейіне көп іс түйген,

Жауға  үрей, зұлымдарға өрттей тиген.

Шындық жолын қуған ер түкті жүрек,

Атақ-даңқы күн сайын өсті үдеп.

410 Білімді бек, қадірлі құлығымен,

Тірлік етті жарасты қылығымен.

Атқарды ісін ақылмен, саясатпен,

Саясатқа сай келер парасат кең.

Мұны меңзер келіп түр шәйір сөзі,

Ашылар оқырманның оны көзі.

"Ерлік, даңқ жарасар нағыз ерге,

Зұлымдық пен іштарлық намыс елге.

Ерлік, даңқ туады кісілікпен,

Ер қадірі  берсе, егер, екеуін тең!"

415 Бұл Күнтуды сонымен ер атанды,

Күн мен айдай нұрлантып кең жаһанды.

Кім ақылды, шақырып тартты жақын,

Кім білімді, ұлы етті атақ-даңқын.

Ағылды оған жаһанның даналары,

Елдің ақыл-білімді саралары.

Ел, заң жөнін, өзі түзеп істеді,

Тағы ақылды кісілерді іздеді.

Сенді оларға, олар да көмектесті.

Дем алысып, жұмыста кезектесті.

420 Айтты бір күн отырғанда қамығып,

"Бектің ісі  ұлы іс" білсең қадірін!

Басты ауыртар, көрсек оның көп ісі,

Көп істі істер  кең ақылы, өрісі.

Ауыр екен билік жалғыз басыма,

Есті Ер қажет ұлағатты іс қасына.

Енді ақылды кісі маған керек бір,

Жұрттың басы болар есті, ерек бір.

(Ақылы терең кісі керек жұртыма,

Адамдарын көндіре алар ырқына).

Мейірімді, тура оңына-солына,

Тігер басын ақиқаттың жолына.

13

Айтолдының Күнтуды Елікке қызметке келуі айтылады

470 Ой сырына тек ақылды қанады,

Білім сатса  тек білімді алады.

Шайыр сөзі мұны терең меңдепті,

Ұшқыр сөзбен тілін безеп, тербепті:

"Білім құнын біліктілер біледі,

Білікті тек ақылды ұғып жүреді.

Қайдан білсін надан білім бағасын,

Қайда болсын, білімді алар алғасын!"

(Білімдінің атын білер  білікті,

Білім жайлы біліксіз не біліпті?

Білік құнын білген ғана ұғады,

Гауһар сынын зергер ғана ұғады).

Атты ерттетіп, қолын созды тонына,

Бұрдым,  деді,  бетті қызмет жолына.

475 Жолға шықты жиып керек-жарағын,

Күнтуды елік қуаттар деп талабын.

Және айтты: мұнан тұрып барамын,

Хан ісіне өзімді бек саламын.

Бөтен жерде керек азық, мал, даяр

Қолым қысқа болса, жүзім сарғаяр.

(Жат жерлерде сорға бейім маңдайың,

Азық бітсе, семер жүзің сарғайып).

Ал, ғарыптық ерге қатты батады,

Ғарыптықтан ердің басы қатады.

(Мүсәпірсің, бол дананың данасы,

Қырық қадам кеткенде елден, шамасы!)

Шүбәсіз мол алтын-күміс керекті,

Қай-қашанда қаржы жөні ерек-ті.

480 Білімі теңіз ғұламаға, сыр ашқан,

Ей, шырайлым, пейіл беріп, құлақ сал:

"Қызметке кірмек болса, кімде-кім;

Екі нәрсе қажет, дұрыс білгенің!..

Біріншіден тірлік керек, кеселсіз,

Жүзің жайнап, істі баянды етерсіз.

Екінші, саф алтын керек, ақылдым,

Өз ісіңде қажетке оны асырғын.

(Біріншіден, денсаулық пен күш-жігер,

Және шындық жұта алмайтын тістілер...

Екіншісі, алтын керек, саф алтын.

Шығынданбай қалай пайда жасарсың!)

Бұлар болса, өрге басар ісің де,

Жүрерің хақ күллі қақпа ішінде!"

***

Талай ізгі сөзді тілі сайрады,

"Ісіңді істейін!"  деп, қатты бел байлады.

Қайырымды, ізгі кісі көгерер,

Ізгі кісі  халық жүгін көтерер!

Не дейді ер тыңда, елді басқарған,

Күллі істі көріп қанып атқарған.

"Кімнің бағы асса, игеріп ел ішін,

Ізгі, түзу заң жасасын ел үшін,

Кімнің қолы ұзын болса жұртына,

Түзу, сынық болсын қылық құлқы да!

Кімнің сөзі болса өтімді еліне,

Тілі шырын, болсын жылы өңі де.

Опасыз бақ, желпінтеді, бұзады,

Тиянақсыз  тозады һәм озады."

Құтқа иланба ізгілік қып жүргейсің:

Бүгін мұнда ол, ертең  онда, білгейсің!

550 Құт иесі! Қуанба құр, сорың ең 

Келген бақыт, қайтар келген жолымен!..

Құт иесі! Ізгі дәулет құтпенен,

Тұрам десең тұрғын ізгілікпенен!

(Бақ иесі! Қимасаң құт-ырысты,

Жақсылықпенен шығысқаның дұрыс-ты...

Қонған құтты көтере алмай, қинасаң,

Көзіңді ашып, құлқыныңды тыймасаң.

Мүмкін ұлы-ақ, мүмкін күшті-ақ шығарсын.

Қас-қағымда-ақ, қара тастай құларсың!)

Ұлық, бек боп алғың келсе жақсы атты 

Кісі алдында кішілікті мақсат қыл!"

Бақытты бол!  деді Хажыб,  сен бүгін,

Байлап алдық құттың кемер белдігің

Әр істің өз сәті келер саспағын,

Сәті келсе, есік қалмас ашпаған!

555 Бар мынадай білікті ой, терең сөз,

Білікті сөз  түгел түзу, берен сөз:

"Қай істе де аптыққандар кеш қалар,

Асықтырған іс  өкініш, еш болар!"

(Қай істе де асыққан жан жай қалар,

Асыққан іс күйінішке айналар!)

Абдырамай әр ісіңнің сәтін бақ.

Ей, бек, ісің, табар бабын сәтінде-ақ!

(Еш уақытта саспа, болма кейуана,

Бітер істің толғағы бар, ей дана!)

***

Айтолды айтты сабырменен, кеңесті

Әр сөзінен, білсең, ақыл лебі есті.

***

Сабыр  ақыл-парасаттың белгісі,

Ақылсыз жай хайуанмен тең кісі.

Мұны меңзеп шәйір бәйіт қалдырған:

Ісің болса, саспа, баппен тындырғын!

Бастарда істі байыбына барып ал,

Асыққандар күйінер де жаңылар.

Сабыр тұтқан, іс істемей опынар,

Тексіз құл да, бек орнына отырар!..

Не дегенін тыңда, іскер адамның,

Құрта алмассың әр өрнегін қаланың:

"Қызмет ет жүрегі ояу жігітке,

Ер ақтайды, үміт қосып үмітке.

Қызмет жаса жаны жомарт, жайсаңға,

Қазынасын аямайтын қайсарға.

Қызмет қылма, қалтыраған сараңға,

Қапаланып, қор боларсың аранда.

950 Өзі-өзінен аяйтұғын сараңдар,

Несін қисын, жұртқа қалай алаңдар?!"

Сөзін кесті, Айтолды айдай жантайып,

Кетті үйіне, көңілі өсіп, марқайып.

Содан адал қызметін арнады,

Түнде тынып, күндерді іспен жалғады.

Қызмет етті бір шындыққа табына,

Елік те оны жақын тұтты жанына.

Жыл, ай өтті, түн артынан күн келді,

Айтолды іспен қызыл гүлдей түрленді.

19

Сөздің қадір-қасиеті және турашылдығы, шыншылдығы жайында

960 Білікті сөз  тіні барлық дауаның:

"Шықпасын тез сауалынан  жауабың!"

Кім шақырсын  болғаны бір керегің 

Айтпай ма екен дерегі мен себебін.

Жөн-жосықсыз сөзге кірмеу  білгенім,

Жөніңді біл!  десе,  жерге кіргенің.

Қадірі артпас жел үрген құр көзеден,

Сөз сұрамай, бектерге тіл безеген.

Ғұмырыңды қысқартатын  қызыл тіл,

Есен болғың келсе, тірлік құнын біл

965 Не дер екен, тыңда тілін тыйған ер,

Төзім-тағат қалыбына сыйған ер:

"Қара бастың қарақшысы қызыл тіл,

Қанша басты жұтты үзіп ұзын тіл!

Басты ойласаң, тиып ұста тіліңді,

Басың жұтар тізгінсіз тіл түбінде!"

ЕЛІКТІҢ АЙТОЛДЫҒА ЖАУАБЫ

Елік айтты:  Ұқтым, түгел түсіндім,

"Тілсіз  өлік" дегенді еске түсіргін!

Тілсіз кісі екі-ақ түрлі, білерсіз 

Бірі  сақау, бірі  надан, жігерсіз.

970 Сақау тілі  сөзге кенде, анық тас,

Біліксіздің сөзі сөз боп жарытпас.

Біліксіздің тілін тыйған жөн болар,

Білімдінің сөзін жиған жөн болар.

Білімдінің сөзі жауған нұрмен тең,

Нұр жауған жер гүл көмкерген ну көркем.

Білімдінің нұрлы сөзі сарқылмас,

Бастауы  кен бұл-ақ көзі тартылмас.

Білімділік  шым бүркеген бір теңіз,

Бұрқырар су аяқ басып жүрсеңіз.

975 Білімсіздің көңілі  құм, құнсыз шөл,

Тойып, бермес күні-түні құйсын көл!..

АЙТОЛДЫНЫҢ ЕЛІККЕ ЖАУАБЫ

Айтолды айтты:  Елік те ұққан жайы бар,

Уытты тіл тірлігіннен айырар.

Құйылса сөз, тау суындай құлаған,

Жарың ашпай тірі қалай тұра алар?

Сауал берсе  шеш тіліңді, жасырма!

Сұрамаса  ділмарсыма, тасынба!

Бейне, еркек  бақсаң, Елік  сауалың,

Зайыбындай оған берер жауабың.

980 Бір әйелге  бір еркек тең, тегі, біл,

Туса туар екеуара егіз ұл!

(Бір әкеден туар бала не түрлі,

Бір сауалдан туған жауап секілді!)

АЙТОЛДЫНЫҢ ЕЛІККЕ ЖАУАБЫ

Айтты Айтолды:  Білер сөздің киесін,

Толғаған жан тауып тілдің жүйесін.

985 Сөздерінің бірі  қоқыс, бірі  қақ,

Наданды жұрт теңер малға тілі жоқ!

Желбуаз сөз  қара құлық айғағы,

Ойсыз басқа түсер қаңғып қайдағы.

Көпірме сөз  басқа пәле төндірер,

Есті сөзден, құрығанда ел жөн білер.

Надан, сасық  сөзге өгіздей жайылар,

Тойса, ыңқылдап жатып  күйіс қайырар.

Сәл тойынса діл қайырар, жата қап,

Сондықтан да малды мал деп атаған.

Ақылды адам қарын бақпас, оң бағар,

Жан семіртер, ой семіртер, ойланар...

Тән семіртер  нәр ауыздан сіңеді,

Жан семіртер  сөз құлақтан кіреді.

Білімдінің бар екі ерек белгісі 

Жүзі жарқын оны білген ер кісі.

Тіл мен нәпсі, тыя алған бұл екеуін,

Қолын алар қазынаның жетеуін.

Білікті жан билер тіл мен құлқының,

Бұл екеуін тыйған, құлы жұртының!

ЕЛІКТІҢ АЙТОЛДЫҒА САУАЛЫ

995 Бәрін ұқтым,  деді Елік жайғасып, 

Біліп алдым сөздің мән мен пайдасын.

Бұл сөз қайдан шығып, қайда барады,

Қайтсе сөніп, қайтсе маздап жанады?

Қашан тыйып, қашан тілді шешеді,

Бұл жөнінде естілер не деседі?

АЙТОЛДЫНЫҢ ЕЛІККЕ ЖАУАБЫ

Сөз  сыр, сиқыр,  деді Айтолды,  жүгін,

Ойға  оны, тілге бірі ілінер.

Бірін айт та, тый тоғызын, қашпайды:

Қажетсіз сөз қажеттісін ластайды.

ЕЛІКТІҢ АЙТОЛДЫҒА САУАЛЫ

1000 Сөздің пайда, зияны не, нақтылап,

Айт та, Айтолды түсіңдіргін жақсылап?

АЙТОЛДЫНЫҢ ЕЛІККЕ ЖАУАБЫ

Айтолды айтты:  Жүйелі сөз  ұлылық,

Өсірер ол құлдың дағы құзырын.

Сөз қуаты шығарар ел төріне,

Жер түбінен самғатар ен көгіне.

Сөзің ессіз шықса, басты тіге бер,

Биік көктен  жер түбіне жіберер!

ЕЛІКТІҢ АЙТОЛДЫҒА САУАЛЫ

Айтты тағы:  Білдір, сөздің өлшемін

Азы қандай! Көбі қандай? Мөлшерін?..

АЙТОЛДЫНЫҢ ЕЛІККЕ ЖАУАБЫ

1005 Көп сөзділік,  деді Айтолды,  лепірген,

Жөн-жосықсыз көку маза кетірген.

Сары алтындай салиқалы сөз деген,

Бұлтақтамай тиер жерге көздеген.

Дәлдігімен бермес есе мірге де,

Ақылды сөз  алысқа атар сүр жебе!

Бұл жөнінде ақын былай жырлапты,

Жырдың сөзі дәлдігімен қымбатты:

"Айтар сөзді сыйлап алғын ақылмен,

Жауабың дөп, қатар түссін нақылмен.

Көп тыңдай біл, аз сөйлеп тез түсіндір,

Ниет қойып, ой мен сезім күшін біл!"

ЕЛІКТІҢ АЙТОЛДЫҒА САУАЛЫ

1010  Мәнін ұқтым,  деді Елік,  бәрінің,

Түсіндірші, сауалым бар әлі бір:

Кімді тыңдау дұрыс? Кімнің сөзі шын?

Кімге бұрған жөн бұл сөздер өрісін?

АЙТОЛДЫНЫҢ ЕЛІККЕ ЖАУАБЫ

 Данадан ал  деді Айтолды,  сөз алсаң,

Наданға оны жеткізе алсаң, болар шам.

Ұлықтарды тыңдап, түйіп жадыңа,

Кішілерге дарыт, жетсін барына.

Көп тыңдай біл, сөздеріңді таңдай біл,

Ізгі ойларды әз жүрекке жалғай біл!

1015 Көп сөйлеген мылжың, дана болмайды,

Көп тыңдаған халық ойын толғайды.

Білікті жан  тілін білім билеген,

Түкті сезбес текке тілін билеген!..

ЕЛІКТІҢ АЙТОЛДЫҒА САУАЛЫ

 Түсінікті. Ұқтым анық!  деді Елік,

Мынадай бір сауалға енді келелік.

Іріккен жөн бе, берген жөн бе тілге ерік?

Ұшсын ба сөз, қалсын ба әлде күрмеліп?

АЙТОЛДЫНЫҢ ЕЛІККЕ ЖАУАБЫ

Айтолды айтты:  Өрісі өрлеп тіліңнің,

Жақ ашпаса, төрі түнек  білімнің,

1020 Бал мен уың тілді сөккен жарамас,

Онда жақсы, жаман да көп, аралас.

Кісілердің кісілігі ол, асылы,

Тілсіз жәндік тіршіліктің масылы.

Тәңір өзі жаратты сан халықты,

Тілі барлар сайрап, тілсіз  қамықты.

Екі нәрсе тірі адамға керегі 

Бірі  көңіл, бірі  тілдің желегі.

Көңіл  тілдің иесі, сүйенеді сөз тілге,

Сөз  күйресе, күйгені көңіл мен тіл, көркің де.

1025 Тура сөзбен, түбінде алыс шабарсың,

Бекер сөзден сөгіс, қарғыс табарсың.

Тура сөзден  тартпа тілді, өңін қи,

Өтірікте  өз тіліңді өзің тый.

Үндемесең  сөз білмейтін сақау дер,

Көп сөйлесең  көкемиға тақау дер.

Кісілердің сүйкімсізі  мылжыңдар,

Жөнді-жөнсіз сөз тергіштеп қыржыңдар.

Қадірлісі  тіліне ұят сіңгендер,

Жүрек сөзін жүрегімен білгендер!

Қуанды Елік, гүл-гүл жайнап қабағы,

Қолын жайып, көзін көкке қадады.

1030 Шүкірлік қып құдайына табынды:

"Ей, жаратқан, мейірбанды, сабырлы!

Берген едің бәрін ізгі  Нұрыңның,

Қайырымым жоқ, күнәһар бір құлыңмын.

Тілегімді бердің түгел, рақым қып 

Бердің рақат билік, дәулет, батылдық!

Мұның бәрін қалай өтей аламын?

Өзіңді-өзің жебе, айтсам адалын!"

Шүкірлік қып, қазынасын ашты кең,

Тәбәрік ап, қарық болды аш кілең.

1035 Айтолдыны қадыр тұтып, желпінтті,

Жомарт қолмен, майда тілмен серпілтті.

Уәзірлік атақ берді, байрақты,

Таңба беріп, көңілін бір жайлантты.

Барша елге үстем етті, берді ерік 

Бойын тартып, кетті дұшпан сенделіп.

Қызмет қылды, Айтолды аттай арындап,

Мұның бәрін қуаныш, құттай қабылдап.

Халық байып, ырысы артты елінің,

Тілін безеп көтерді елі Елігін.

1040 Құт дарыды, өсті халық өрісі,

Бірге жусап өрді қозы, бөрісі.

Ел масайрап, әділ заңды ту етті,

Елік ісін күн-күн санап түзетті.

Осылайша жалғасты жыл-жылдарға,

Кемелденді ел, қарқылдамай мұң-қарға.

Жаңа ұлыс, жаңа қала тізілді,

Алтын-күміс қазынаға түзілді.

Қуанды Елік көңілі өсіп, күш толып,

Кезді әлемді жақсы атағы құс болып!

20

Құттың құбылмалылығы мен дәулеттің баянсыздығын әңгімелейді

ЕЛІКТІҢ АЙТОЛДЫҒА САУАЛЫ

Сұрады хан:  Қалай? Күйің сергек пе?

Ұйқың қалай? Күйреп текке, меңдетпе!

АЙТОЛДЫНЫҢ ЕЛІККЕ ЖАУАБЫ

1070 Айтты Айтолды:  Елік, киын кеселім,

Тұтты мені, таба алмадық еш емін?!

Толған айым бара жатыр кетіліп,

Сара құлқым қара болды, сетіліп.

Қарсы алушы ем туатығын күнімді;

Батты күнім, түнек түннен түңілдім.

Шаттық тірлік безді, түйіп қабақты,

Жалған дүние жүзін теріс қаратты.

Қуаныш, құт, кейін қалып барады,

Мехнат, қайғы, маған сұғын қадады.

1075 Үміт үзіп кеттім, жетті екінді,

Өкінішпен теріс бұрдым бетімді.

Дана бекті пейіл беріп естігін,

Ел бегінің тең келтірмес ешбірін,

"Қандай жақсы дәулет айнып кетпесе

Жүрсе бірге, әсте сыртқа теппесе.

Қандай жақсы бектік  билік өрлесе

Ажал тұтпай, кісі мәңгі өлмесе.

Қандай әсем, жігіттік шақ  аңғырт шақ

Қарттық келмей, иілмеген албырт шақ!"

ЕЛІКТІҢ АЙТОЛДЫҒА САУАЛЫ

1080 Елік айтты:  Жақсы лепес  жақсы ырым

Атама оны, көңіліңнің бақ сырын.

Күллі дерттің емі ерге табылған

Сен ғана ма дүниеде ауырған!

Неге тілді қайғыменен буасың?

Неге сонша, көңіл хошын қуасың?!

Мен өзіңнің тілекшің боп жүруші ем,

Сауығасың қиналғанмен бүгін сен.

(Дертсіз жан жоқ. Ол бір аунап тұрғаның

Сөзің де ертең сергір, түлер бұл жаның.)

Құдай өзі елер, демер ашынба!

Жанды өртеп, уайымыңды асырма?!

АЙТОЛДЫНЫҢ ЕЛІККЕ ЖАУАБЫ

1085 Айтолды айтты:  Елік, айтсам турасы,

Ем таптырмас бұл сырқат кеп буғасын.

Қай жан болсын өлу керек туған соң,

Қай зат болсын құлау керек тұрған соң.

(Өзекті ерге  бір өлім. Салса тағдыр шідерін,

Үзіледі сенсіз-ақ үзбей жүрген күдерің!

Таусылады дәм-тұзың. Семер, сөнер, жүрегің!

Жұтар үнсіз қара жер, табан тірер тірегің.)

Самғау  құлау. Шыққан күнде бату бар!

Шатқа  қайғы, тәттіге у тату бар!

Үшбу сөзді айтпап па едім бір-бірлеп:

"Опасызбын, тұрақсызбын, білгін"  деп.

Айттым қылық, құлығымды соны ұғып 

Жаны жүдеп, жүрмесін деп торығып.

1090 Мен өлемін. Шүбәланба, қиналма!

"Туған адам  өлмес" десе, иланба!

Мені сөкпе, сенбе  опасыз денең де,

Мына жалған көшеді ертең сенен де.

Жапа қылды деме мені, кет біліп:

Менен әрмен дүние жүр ғой шектіріп.

Сұм жалғанды татып, танып байқадың,

Сенер тірлік құнын түсін, айтарым...

Ісім сіңбей қадірледің, ей Елік!

Өтей алмай қайырылдым, не дейін?!

1095 Тілек-аңсау емес менің өлмегім 

Жұмбақ, қашан кететінім, келмегім.

Жоқ амалым, әлем дүнием кебін боп,

Қу тірлікте құтылатын жерім жоқ.

Жаратты өзі, жоқ едім мен өсірді,

Ұлан едім, ер жасына көшірді.

Бозбала едім, сақал бітті, қайралдым.

Қара құзғын ем, ақ құсқа айналдым.

Оқтай бойым, иілді де бүгілдім,

Дәм таусылды, күнім жетті, түңілдім.

1100 Білімі кең, дана сөзін таны да,

Ей, шырайлым, тұмардай түй жадыңа:

Басқа ақ түссе, аппақ қудай ағартып,

Сол ақ қудай тазарсын, жан жаңартып.

Бойы иіліп, алса діріл тізесін,

Бекемденіп, өз пейілін түзесін.

Қара шашың ағарса мұрт-сақалың,

Дайын болғын, қалғаны ажал тақалып!"

Мұны меңзер шайыр сөзін қараңыз,

Оны ұқсаңыз, аршылады санаңыз:

1105 "Шаштың ағы  тигені өлім демінің,

Түзетер де, басар көңіл желігін.

Несібеңді жеп келдің бе, өмірде 

Енді өзіңді, жейді өлім егілме?"

ЕЛІКТІҢ АЙТОЛДЫҒА ЖАУАБЫ

Елік айтты:  Шыда Айтолды, сабыр ет,

Кесел  күнәң... алыс саған ақырет,

Сырқаттанған өле берсе, шамала,

Тілдесер бір тірі пенде қала ма?!

Дерт жазылар, рақым қылғай бір Алла,

Жан жасытпа тірлікті естен шығарма!

Тілек бітсе, тірлігіңнің солғаны,

Тіршіліктің таусылмайды толғағы.

(Түгенделсе бар тілек  тірліктің солғаны,

Тіршілікте тілектің таусылмайды толғағы.)

Аз дәулетке кергіп сатпа жаныңды,

Көкті шарлап, сөзің табар бабыңды.

1125 Мәртебе өсіп қарамасаң әліңе,

Өлім тұтса  өкінерсің бәріне.

Тойынғандар шабынар нақ бурадай

Қарны ашса, жұтар бәрін қузамай.

Аштықта  өз, көтермейтін тоқтықты,

Жүрген жанбыз ұқпай дүние  боқтықты.

Күңіренді, қайраны жоқ қолынан;

"Жаңылдым,  деп,  туралықтың жолынан

Неге керек күмісің мен алтының,

Бөлмедім бе  сауабын ап жарлының.

1130 Неге қойдым жұртқа құлақ салғанды,

Неге сөктім, жазығы жоқ жандарды.

Қайырым етсем, маңайыма, ендігі,

Ізгіліктің қайтатыны белгілі.

Өкінішпен несін алам есімді, 

Өлім тұтты, үнім  тілім кесілді.

Не дер екен, көзі ашық, мәлім ер?

Мейірбанды айтар сөзі әділ ер:

Тірілерді баққан ажал  бір есік,

Түбі бәрін бұл есікке кіресің!"

1135 Қандай екен өлім деген, бұл өмір?

Қайдан келдім, қайда қалай жүремін?!

Неге тудым, тұрса күтіп бір өлім?

Неге күлдім, қайғы барын білемін.

Ауыр не бар өлімнен бұл жаһанда?

Осылай деп өледі адам қашанда.

Шайыр сөзі күн нұрындай шашырар,

Мәнісін ұқ, зердең-көзің ашылар:

"Қатыгез жоқ ажалдан, сұм сиығы,

Есіңе алсаң, қашар тірлік қиюы!

1140 Түпсіз, шексіз селді теңіз бұл өлім,

Тас шыңырау, жапқан қайғы түнегін!"

Өлімді біл, өмір мәнін түсінгін,

Ажал қысса құны жоқ сөз, ісіңнің.

Ау, өмірді таусылмасқа балаған,

Дәрмен кетер, алғанда ажал жағадан.

Тойып болмас сұғанақ көз пенделер,

Ажал келсе  ешкім шықпас дем берер.

Көшпелі құт күпіндіріп іскендер,

Жүрек жарып тынар, жерге түскенде...

1145 Қуаныштан жүзін күлкі көмген ер,

Кейін, жасын құрғата алмай, көрге енер.

Білімді ер, айтқан сөзге сал құлақ,

Ішіне түй, ал қалғаны  сандырақ:

"Ізгілікті аңсар болса кімде-кім,

Өзгеге өзі қас қып, күндеп жүрмесін!

Құлқын, жанын жомарт жазға теңессін,

Сөз, ісіңнен ізгіліктің лебі ессін!"

Бұл Айтолды, өкіреді ес кетіп,

Қандай қайыр өкінгеннен кештетіп?!

1150 Пақырларға алтын-күміс таратты,

Ағайынға өсиет айтып, қаратты.

"Жаратқан!  деп, көзін тікті аспанға 

Ием сенсің! Шатағым жоқ басқаңда!

Жараттың сен! Шуағына бөледің,

Мейірің мол! Өтеу қиын төлеуін.

Мен де өзіңе, қызмет еттім жаныммен,

Ажал жетті; болдым базар барыммен.

Жан сауғалап, құтылатын жайым жоқ,

Рақымың бір, тигей енді қайыр боп.

1155 Күнәм да көп, мен бір білмес шерменде,

Мархабатпен, кешірерсің пендеңді!

Ессіз кештім, бейқамдықпен өтті өмір,

Өкініштің өксігіне бөкті өңір!"

Сөзін үзіп, жатты  науқас меңдепті,

Ұлын көріп, көздің жасын селдетті.

21

Айтолдының ұлы Өгдүлмішке айтқан ақыл-кеңесі

Айтолдының жалғыз ұлы бар еді,

Жасы кіші, бал қылықты бала еді.

Аты  Өгдүлміш, сүттен таза, асыл зат,

Пейілі  ақ, көркі ақылын асырған.

1160 Шақырды ұлын, шақырды үнсіз қамықты,

Құшып, сүйіп, көзден жасын ағытты.

Айтты:  Ұлым, міне аттанып барамын,

Орным, бәрі қалды саған, қарағым!

Қарашығым, сен көзімнің нұры едің,

Хош-есен бол, бақилыққа жүремін...

Бұл түркі айтқан, жаққан ілім жұлдызын:

"Көрер көздің шырағы  деп,  ұл-қызың!

Ұл-қыз қамы түпсіз теңіз, тұңғиық,

Ұл-қыз деумен сарғайтады мұң-күйік!..

1165 Болса кімнің қатыны һәм ұл-қызы,

Ол байқұстың тыныш болмас ұйқысы!?

Ұл-қызды ата көрде тыншып жата алмас,

Атасының атын ұл-қыз атамас!"

Айтолды айтты:  Ұлым, менен тыңдаған,

Сөзді ұмытпа, көңіліңді бұр маған.

Атаңмын мен, қара да еске сақтағын,

Айтолды айтты:  Ұлым, менен тыңдаған,

Толды Айтолды, өшті тірлік өтпелі,

Барам өліп, өкінішім көп, тегі...

1170 Тірлік  шырын, уытты удан ажалың,

Қалай қаштым, таптым қалай амалын?!

Бұл дүниеге пейіл беріп, табындым,

Қылмады опа, жалт бұрылды, жаңылдым.

Еліктіріп, жалған дүние, арбады,

Бердім көңіл, сырт айналды, алдады.

Жапа қылды, алды дүние құтымды,

Сен де алданба, ұқ, сөзімді ұтымды.

Керекті істің бәрін жиып тастаппын,

Керексізді керексіз деп қашпаппын...

1175 Түбі, ел кешер қу тірлікті кешіппін,

Ашынамын, есер желдей есіппін.

Пара беріп, оңалатын ісім жоқ,

Қол ұшымен жебейтін де кісім жоқ.

Не дер екен, тыңда, құлақ, қой, жаным,

Өлім жайын ұққан кісі ойларын:

"Ажал келсе, дана да ойдан жаңылар,

Ақылды естен айырылып, сабылар.

Қандай сұмдық сұм ажалдың шеңгелі,

Қандай сұмдық бір-ақ қойып жеңгені!

1180 Бар сарайды жапырар ол, жасырар,

Бар байлықтың құтын да өлім қашырар!"

Мұны меңзеп өлең дағы жазылған,

Оқып, біліп, шығармағын жадыңнан:

"Ештеңе жоқ, жаһанда айла-шарғысыз,

Әр айланың шарасы бар, нанғысыз...

Не нәрсенің бір амалын табасыз,

Тек қана, әттең, өлім ғана шарасыз!"

ӨГДҮЛМІШТІҢ АЙТОЛДЫҒА САУАЛЫ

1245 Әлсіздерге қуат берер, дем берер,

Ұлықты да, кішікті де тең көрер.

Бұл туралы есті жанға құлақ қой,

Дана сөзі  түнде жанған шырақтай:

(Дана сөзін түсінерсің ақылмен,

Бар кеселді ұқтырған ол нақылмен)

"Әзіз жандар әзіз іске жаралған,

Тек солардан байлық, бақыт таралған.

Кішікті  ұлық, қадірсізді сыйлы етер,

Ашты  демеп, саналыны күйлі етер!"

***

Айтолды ұлдың естіп сөзін жайланды,

Көзің көкке тігіп, қолын жайғанды.

1250 Шүкір қылды, ес тоқтатқан ұлына,

Құдайына ақыл берген құлына.

АЙТОЛДЫНЫҢ ӨГДҮЛМІШКЕ ЖАУАБЫ

Айтты Айтолды:  Көңілім толды ұлыма,

Бақытты боп, өрлей бергей шыңына.

Асыл сөзді оқып, түйгін санаңа,

Мәнісі оның терең жатыр, сарала.

Құдай кімге берсе білім-білікті,

Қол ұзартып таятқаны үмітті.

Құлқы жақсы, жаңылмаса жолынан,

Тілегі боп, күні туар оңынан.

1255 Барша ізгілік ізгілікке алмасар,

Ізгі қылық қуанышқа жалғасар!

Қолын көкке жайды Айтолды тағы да,

Шүкіршілік етті тірлік, бағына.

22

Айтолдының ұлы Өгдүлмішке өсиеті

Турашыл бол, бұра тартып, шулама,

Тура сөйле, жөн-жосықсыз тулама.

Дүние үшін отқа өзіңді түсірме,

Кісі затын алма, күштеп, кішірме...

Тірлік еттім, өлем енді төрім  көр,

Дүние мені не қылғанын өзің көр.

1285 Дүние жидым, жөнін білмей терледім,

Күнім өтті, еш пайдасын көрмедім.

Малым саған қалды, маған болды жүк,

Қанағат қып, әрі жалға жолды күт.

Тұтас біліп, күтіп-баптап жүргейсің 

Екі дүниеде жоқшылықты білмейсің.

Мұнша ырысты тұтып ұстай алмасаң,

Сорың сорып, қорланарсың алда сан.

Турашыл бол, тура жүріп жұмыс қыл,

Туралықтың өзегінде  ырыс-құт.

1290 Турашыл ер не дейді екен қарашы,

Қай дүниеде тура сөз  ой сарасы:

"Ер күмәнсіз күн кешкісі келсе егер,

Турашылдық  жол, бағытың ең сенер!

Еске тұтқын бай болайын десеңіз,

Туралықпен келер қадір, есеңіз.

Ұлық елдің ұлылығын ойласа,

Дана болар, туралықтан таймаса.

Әділ жанның мол мейірі, шуағы,

Екі әлемде күні оңынан туады!"

1295 Тағы Айтолды:  Тыңда!  деді,  тынысым,

Ізгілік  күш, ізгілікте  ырысың!

(Ізгі даңқың демейді, кездеріңде қамыққан,

Ізгіліктің жолында құтыласың тамұқтап!)

Жақсылық ет, есерліктен безгейсің,

Сонда ізгілік келер, іздеп кезбейсің.





Жаманнан без, қор қылады басыңды,

Ол у жылан, умен булар асыңды.

Сөз сөйлеме, сенбе екі жүздіге,

Сыр, сөзіңді ашар, жаяр үздіге.

(Ол өзін де, өзіңді де сатады,

Намыс  тиын, сатқындығы  атағы.)

Өсекшіні жолатпа үйге, дарытпа,

Естігенін түгел жаяр халыққа.

1300 Сыннан өткен кісілермен жолдас бол,

Пайдасы  мың, ал араммен оңбас жол

Барша сөзді тыңда, алуға асықпа,

Сырыңды ашпа, көңіліңді жасытпа.

Көп жеп-ішпе, кісілерді күндеме,

Өйтсең сұмсың, оранғанмен бүлдеге.

(Шарап ішпе, таза ұста санаңды,

Ми былықса, көрер күнің  қараңғы.

Құтты қуар  қызғаныштың кесірі,

Қызғаныш, шарап  қияметтің есігі.)

Бос боспасын әйел, бекіт қақпаны,

Кесірі көп, сырты  бұлаң қаққаны.

Бөтенді  үйге, жіберме үйден қатынды,

Досты сынап алар адам ақылды.

1305 Құлқынды оңда, дүние деп күйінбе,

Құлқын ізгі болса, толар үйің де!

Енді мұны меңзер сөзді ұғып ал,

Ұққан кісі мәйегіне құнығар:

"Жақсы нәрсе лайық жақсы кісіге,

Жақсы көрер кірмегенді түсіне!

Мал не керек қанағатсыз жаманға,

Мандымайды еш, маржан құнсыз наданға

Аулақ жүргін ұяты жоқ пендеден,

Ұятты, арлы алғыс айтсаң  дем берер.

1310 Сабырлы бол, сабыр бастар мұратқа!

Күйіп-пісіп, өзіңді отқа құлатпа!

Қай істе де жоғалтпағын сабырды,

Ұстамдылық үйірер мал, бағыңды.

Тіліңді тый, қарай жүргін көзіңе,

Нәпсіңді тый, құлқының  жұт өзіңе.

Қиянатшыл болса еліңе, жолама,

Қара ниет кісіге ерме додада.

Бектер сөзі тілді буып алмасын,

Текті сөздің тек әділін арнасын...

(Текті сөз бен тәтті сөз, екі басқа білгенге,

Кейде ащы сөз  тәтті де, тәттісі  удай тілгенде.

1315 Қастық қылма арамдықты сайлама,

Тый құлқынды жақсылық ет қайда да.

Кіреріңде, шығар жерді байқап ал,

Қор боларсың, шыға алмасаң қайтадан!

(Торға мойынсұнсаң да, кері жолды білгейсің

Қайта шығар жерінді, сайлап алып, кіргейсің).

Өкпелесең, ашуланба, налыма,

Сабыр соңы  салқын сая жаныңа.

Сабаз ердің сөзін ұқ та біле бер:

"Сабыр етсең  бұзылған іс түзелер!

Сабырлы ер талмай жетер мұратқа,

Аққу өзі-ақ, түсер, шыда, тұзаққа!"

1320 Егер қайғы жараласа жаныңды,

Күт сабырмен туатын шат шағыңды.

Егер дәулет қатты жапса қақпасын,

Күт сабырмен, шұғыл бұрма ат басын.

(Сабырсыздың сазайы  қайта-қайта бас ұрар

Сабырлы ерге сан қақпа өз-өзінен ашылар...)

Ер ажары  сабырыңды сақтай біл,

Сабыр жолы көк төріне бастайды.

Өлімді ойла, ұмытпа еш, сарала,

Өзіңді ойла, қасиетіңді бағала.

Жұрт алдында аузыңды бақ, лепірме,

Кісі үйінде көз қадірін кетірме...

1325 Бастарда ойлап, сайла тілдің тиегін,

Қысыр сөзге қышымасын иегің.

Жалған сөздің сезілмесін лебі де,

Жүзің жанып, қор боларсың теңіңе.

Дос, туғаннан лебізіңді аяма,

Кіші, үлкенді жылы жүзбен аяла.

Тұз-дәміңді бөліс, жаса қайырым,

Кешіре сал көрсең, кісі айыбын.

Табына жүр хаққа беріп ойыңды,

Күнәден қаш, аулақ ұстап бойыңды.

1330 Дәулет бітсе менменсіме, тасыма,

Жақсылық қыл, жиылсын жұрт қасыңа.

Бұл дүние өтпелі һәм көшпелі,

Құтқа сенбе, білінбейді өшкені.

Бұл тіршілік керген түстей өтеді,

Қуанба, құт құстай ұшып кетеді.

Тірлігінде ізгілігің көп болсын,

Еншісін ал, құр өткен күн жоқ болсын!

Шарап ішпе арамнан бой тасала,

Пасық болма, зинақорлық жасама.

1335 Екеуінен бақтың құты қашады,

Бағың тайса, қорлық аран ашады.

Сөзін тыңда, сыннан өткен кісінің,

Сынап білген сырын тірлік ісінің:

"Зинақорлық, шарап уын тигізер 

Жоқшылықтың жыртық тонын кигізер!

Ішімдіктен мал-дәулетің шашылар,

Зинақордың ар-ұяты ашылар!"

Ұлым!  деді  аяқтайын сөзімді,

Еске сақта, сақтау үшін өзіңді.

1340 Түгел айттым, соның өзі  жұбаныш,

Сөзімді тұт, таусылмас бақ қуаныш.

Аталық сөз, ақылымды жеткіздім,

Түйіп еске, ізгі тірлік еткізгін!

23

Айтолдының Күнтуды Елікке аманат, өсиет жазып қалдырғаны жайлы айтылады

1355 Дүние қуып, қызығына түспедім,

Күллі ісіңді туралықпен істедім.

Мейірімдісің. Өмірден көп тоқыдым

Өсиет қып жаздым, өзің оқығын.

Мейірімді жан не дегенін, қарағын,

Мейірімділік  кісіліктің жанары:

"Мейірлі жан сөзі майдай жағымды,

Құт дарытып, сылап-сипар жаныңды.

Мейірбанның адал ойы, жөні де,

Әділ сөзі, көтереді көгіне!"

1360 Мейірім төгіп, мейіріңе сенемін,

Ақылымды ұқ, ей, даңқты ер Елік!

Өмірімді сұм ажал кеп торлады,

Өкінішті сөзімнен сеп болмады.

Қылған ісім хатталып, түйінделді 

Барлық ессіз қылығым күйіндірді.

Қалды алтын-күмісім, қарай бердім,

Тиген үлес  күйініп, санай бердім.

Өкініштеп күңірендім, бүгілдім.

Хақ үмітім, өз жанымнан түңілдім.

1365 Еріксізден кетем, жетті кезегім,

Ертең сен де келеріңе сенемін.

Ажал келмей, сарп қылмай күшіңді,

Ақылға сап, тындырып ал ісіңді.

Ізгілікпен кәрі-жастың күйін біл,

Сөз, ісіңмен ел-жұртыңды сүйіндір.

Есендікте ізгілік ет, тарылма,

Қазына үлес, жарылқа һәм жаңылма.

Не дегенін тыңда, тура шыншыл ер,

Кісілікпен көзін ашқан қыршын ер:

1370 "Ажал келмей, ойла қамын қазаның,

Ерте әзірлен, тартып тірлік азабын.

Ажал жетсе  өкінішсіз кетесің,

Жердің қойнын күңірентіп нетесің!"

Мен өлген соң, сен өзіңе бол серік,

Күн өткізбе, уайымға жол беріп.

Дүние қума, бұрма бетті жайлыға,

Қай істе де қайсарлықтан айныма.

Елге түзу заң түз, ұқсын бір-бірін,

Күнің ізгі, мәнді болар тірлігің.

1375 Дүние үшін жанған отқа жүгірме,

Тый нәпсіні, сорың содан түбінде.

Өзің  бексің, дүниеге құл болма,

Үкім күтпе, өзің билеп бүр жолға.

Құр малданып, желпіндірме көңілді,

Сұм дүние құл қылар гүл өңіңді.

Жайсаңдармен жақындасып, танысқын,

Арамдармен алыс жүріп алысқын.

Сұғанаққа сырыңды ашып таратпа!

Опасызды есігіңнен қаратпа!

1380 Ибадат қыл қалсын күнә азайып,

Жоқ тірлікте, одан асқан ғажайып!

Өлімді ойлап, сапарыңды жалғай бер,

Ажал өзі жеткенінше самғай бер.

Өлім өзі тұтар қайда қашсаң да!

Жөнін табар, бүгін толып, тассаң да.

Қапы қалма, аян өмір аяғы 

Қанша жаса, жастығың  жер, баяғы.

Кәне айтшы, кім бар озған ажалдан?

Аман қалған өлім атты тажалдан?!

1385 Жақсы сөз бар  жарым ырыс, тәлімді

Зымыраған күн, жыл жайлы кәдімгі:

"Ана ұлдары керуендей көшуде,

Қала алмас бірі жердің төсінде.

Ұл атадан қас-қағымда байланар,

Ана ішін бірнеше ай айналар.

(Ұл әкенің арқасында жаралар,

Ана қарнын, тек бірнеше ай, паналар).

Туа ат алып, санатқа тез кіреді,

Мүсәпір боп ғұмыр-атқа мінеді.

Күндіз-түні ол суып, тыныс алмайды,

Алып-қашып ажалға ақыр жалғайды!

1390 Қос бекетің бұл жалған мен қабірің,

Бұл жалғанға түскен де, біл қадірін.

Жалған саған екі жолды тастайды,

Таңда бірін... Тағдыр қалай бастайды?..

Жолды оңғарса, бар тірлігің оңалар,

Солға кетсе, алтын басың жоғалар!"

Дүние де бір егінжай, құтты Елік,

Өссе, күзде қуанысар жұрт теріп.

Қара жерге нені ексең, сол өнеді,

Нені берсең, қайтар соның төлемі.

(Қара жерге не ексең соны орарсың,

Табиғаттан алсаң  қарыз боларсың)

1395 Кісі қанын төкпе, мүлкін алмағын,

Жан шығарда артар күнәң, салмағың.

(Алма затын, төкпе қанын адамның,

Бірі болар жаныңды жер жараңның.)

Көрген түстей ғұмыр-ғайып оралмас,

Құл мен бек  тең: онда құл, бек бола алмас.

(Тірлік өтер көрген түстей белгісіз,

Құл менен бек кетер қайта келгісіз.)

Кешкен күнің  көрген түсің, құр сағым,

Келер күнің  уайым-мұң, бір сарын.

Не деді екен болған кісі шерменде,

Уайым-мұң ет жүрегін кергенде:

"Ғұмырыңды түс көргендей жоғалттың,

Пайдаң кәні? Ұшқыға құр тонаттың!"

1400 Күн өткіздің боп сұрамшақ  жарамсақ,

Қалды уайым, өтті маздап жанар шақ!

(Күн кешірдің тілеу, іреу, арызбен,

Елді уайым  өткен өмір, қарыз  дем!..)

Ғұмырды ойла ессіздікпен қырқыспа,

Өмір  Өлім арасы, біл, қып-қысқа.

Ақылға сен, сан пәледен қағады,

Ақылды аты, мәңгі-бақи қалады.

Есті алтын, ғәскерге тек сенбейді,

Екеуі де түбінде опа бермейді,

Өзге үшін құрбан болма тектен-тек,

Текке күйме, бағанды біл, кеткенше!

1405 Саған дейін талай бектер келген-ді,

Бұл жалғанды тастап бәрі көрге енді.

Әлің жетпес жалғыз жауың  ажалың,

Торып жүр ол, қапы қалма, жанарым.

Тірлік мінін көрген, білген қуарып,

Саған айтқан сөзі, ұққай сыр алып:

"Тұзды судай байлық  шелің қанбайды,

Қанша ішсең  құрғатар тіл таңдайды!

Ол  көлеңке, ынтықтырып жеңеді,

Қусаң  қашып, қашсаң ере береді".

1410 Бұл жалғанның ісі бұлдыр cap сағым,

Ұстатпайды көз құртыңдай аңсарың!

Ширап, қатып атқар, Елік, ел ісін,

Бегі ізгі ел іші  нұр, кенішің!

Бегі қоншы, халық  қойы мыңғырған,

Мал ашуы  жан ашуы мыңғырған.

Күллі аш бөрі қақпаң алдын торып жүр,

Қойды, Елік, сақ күзетіп, қорып жүр.

Барлық істе тізгін берме қаһарға,

Күйгелек бек күлкі болар жаһанға.

1415 Кісілерге тіл тигізбе, жерлеме,

Зәрлі сөз  өрт, өртке түссін ел неге?!

Әділ, ойлы бол, сабырды жоғалтпа,

Халқың үшін ізгі іске қол арт та!

Көр, алдында ұзын-сонар жол жатыр,

Бұл сапарда ақыл  азық, қол  батыр.

Ей, құтты хан, салма сарай, қорған да,

Жер баспанаң, қорсынба да, зорланба!

Кең сарайың қалып, бір күн құларсың,

Қараңғы жер  үйде жатып жыларсың!

1420 Мұнша алтын-күміс жидың несіне,

Екі боз ғой тиер саған несібе.

Мұны меңзер шайыр сөзі ғажайып,

Көңіліңе түйе жүр, мен жазайын:

"Осал  адам: байлық десе ақыл  мас,

Неге қажет? Оған басын қатырмас.

Байлық жиып білгенше жетеді,

Тірлік етіп, мойын бұрмай кетеді...

(Байлық десе  жасқа толар етегі,

Қадірі не, ой жіберсе нетеді?!)"

Бек қызыққа құмарланба, шаттанба,

Тегіс ұшар қуаныш та, мақтан да!

1425 Нәрсе қума тірлігіңді тәрк етіп,

Жыға салар, тұрғаныңда әл кетіп.

Ораныпсың шымқай асыл жібекпен,

Жер төсеніп жүз жабарсың түнекпен.

Салтанатты қазір тірлік ойының,

Бір табарсың қара жердің қойынын.

Жорға аттан түсіп, көрге түнерсің,

Мұңлық болып ағаш атқа мінерсің.

Ойла бәрін, ажалыңды еске алып

Өкінбеске қара жерді жастанып!

1430 Барлық істе, рақымын күт алланың,

Қуат берсе, көресің ғой қалғанын.

Көтер бәрін  қуаныш па, қайғы ма, 

Мойынсұнғын, тек шындықтан айныма.

Қос жаһанға билік еткің келсе егер,

Бес нәрседен қашық жүрсең, ел сенер.

Зорлық қылма, араласпа арамға,

Қанын төкпе кек сақтама адамға.

Шарап ішпе, азғындыққа салынба

Бұлар бекті қор етеді тағында.

1435 Мәңгілік бек болсам десең тегінде,

Заңды ұстан, күш көрсетпе еліңде!

Бүгін, Елік сен халықтың басысың,

Халықты ойла, мейірімі тасысын.

Зіл батпан жүк асылды, бек мойныңа,

Осал болма, су кетпесін қойныңа.

Сенің еңсең  әуселесі жұртыңның,

Биікте тұр, құлы болма құлқынның!

Кешкен тірлік етті желдей елеусіз,

Қалған тірлік болмаса екен кенеусіз!

1440 Қалған күннің біл қасиет  қадірін,

Жолыңды оңғар, күтіп істік әлібін.

Жалған дүние бермейді опа басына,

Шамаңды біл, жөн-жосықсыз тасыма.

Талай-талай өткелекті өткерген,

Не дейді екен, ойлы кісі кеп көрген:

"Дүние  бекет, сен керуен өтпелі,

Ұзын жолда жатар уақыт көп пе еді?!

Дүние  базар: жайнар, байлар көзіңді,

Өзің де алдап, алдатасың өзіңді.

(Дүние  сарай мол пайдасы, қызығы,

Жүру керек, арбағанмен ырзығы.)

1445 Кеткін келсе, кешті алдымен сал жолға,

Керексізді қой, керегін ал қолға!"

Мен жиналдым, күнің жақын сенің де,

Ойлан, жақсы ат қалдыруды кейінге.

Тыңда, бір ер дүниеден өтіпті,

Өлерінде өсиет қып кетіпті.

Естіп оны, көңіліңе сақтағын,

Тірілерге айтқан сөзін ақтағын;

"Ей, тірілер!  депті, қапы қалмаңдар,

Қапы қалып, арманда еттім жалғаннан!"

1450 Бек, баянды болсын десең бектігің,

Сен үнемі ісін істе тектінің.

Тура жүр де, зұлымдықты жебеме,

Қараны  аққа, қараға  ақты теңеме!

Екіншіден, осал болма майысқақ.

Батырдай бол күнде жаумен сайысқан.

(Бір ғұлама өлерінде, айтыпты,

Айтқан сөзін медет тұтып, қайтыпты.

Әл үстінде тірі қамын ойлапты,

Бұл тірлікке ынтықтығын қоймапты.

"Жылдар бойы өкінішім қажады,

Қу тірліктің соқпай өтпес азабы!"

Ұқсаң Елік, ақылды ісі  баянды,

Нені істеу, тек өзіңе аян-ды.

Зұлымдықтың түбі, білсең, қара күш,

Хақты ұмытқан қара күшке жанады іш.

Сайлы тұрса, ақылың да, күшің де,

Кетпес жұртың тістегеннің тісінде.)

Қай істі де, екі қылма қиып түс,

Сабыр сақта, ашуды бу жиып күш.

Ақылымды көкірекке түй, біліп,

Берік, ұзақ  сонда бектік, билігің.

(Дүние түгел, елің аман болады,

Көз ашылып, жүзіңе нұр толады.)

1455 Жақсыларды көтер жебеп еңсесін,

Жамандардан бүтін сақта ел шетін.

Заңды түзе  сұмдық сонда сасады,

Құтың өсіп, абыройың асады.

Ой  білікте, білекті мәз жыққанға,

Жақсы лепес  жарым ырыс, ұққанға:

"Заң иесі, қара қылды қақ жарған,

Елді жұтар қара ниет хан жарғың.

Әділ заң құр, қабақтарды жайнатар,

Жаман болса, жұрттың сорын қайнатар.

(Заң иесі әз жолыңнан жаңылма,

Жолдан тайсаң шындық қалмас қаныңда.)

1460 Нәсіп көріп алма қарғыс, назаны,

Зұлым заңмен боларсың ел мазағы.

Әділ болсаң қараға  ақ, аққа  жақ,

Ұрпақтарың жақсы атыңды сақтамақ!"

Өзіңді бақ, қиялыңа алданба,

Өз тегіңді білмеу  қорлық жалғанда.

Жаманатты дарытпа да, сіңірме,

Арылмассың өліңде, не тіріңде!

Орнын биік, көңілің де биікте,

Күн өтпесін, ұқсап қашқан киікке.

1465 Дүние  жалған! Үйрет бойды осыған,

Түр ажалың, қарсы шығып, тосып ал

Өмірім  сор тындырмадым ештеме,

Күн оздырып, кейін бармақ тістеме.

Кісі өлсе. өсиеті қалады,

Өсиетім  айтқандарым жаңағы.

Сүйген, Елік, тірегім ең сенімді,

Пайдалы сөз бердім, буғын беліңді.

Өсиет сөз, ақ тілеудің үзігі

Ғибратты, сөз біткеннің түзігі.

(Ақтық сөзім ұшқан тілдің ұшынан,

Тұмардай көр, ұрпағыма ұсынам.)

1470 Шын сөзімді, ой-сезімнің ақығын,

Мені ұмытпай, жүрегіңмен оқығын.

Арпалыстым, бейнет болды шеккенім,

Өлім болды  тырбанумен жеткенім.

Қанша ұзақ жүргеніңмен  бір өлім,

Қара жерде қалар ыстық жүрегің.

(Қатыгез қол, елең етпей зарыңды,

Жұлып алар бойыңдағы жаныңды.)

Жан алғыштан келер қандай қайыр бар?!

Ұзақ жолға өмір бойы дайындал!

Еш шара жоқ өлімнен бой тасалар,

Қамдан ерте, күйікті сол баса алар.

1475 Не дейді ойлы тағдырына шыдаған,

Өлетінін өлмей білген бір адам:

"Ажал келсе, сездіреді ызғарын,

Бетіңді бұр, таусыларда тұз-дәмің.

Қамар белбеу күмістелген, түсін ер,

Өлім қысса, бытыр-бытыр үзілер!"

Өзіне Елік, адал қызмет сіңірдім,

Мейіріңді өтеу үшін жүгірдім.

Жақсылардың ісін құдай оңдасын,

Құт дарытып, ризық беріп қолдасын.

1480 Мың-мың жаса, төрт құбылаң сай болып,

Бектік құрғын басыңа күн, ай қонып.

Сөздерімде махаббаттың шоғы мол,

Ғұмырлы бол, мархабаттың қолы бол

О, құтты Елік! Бақұлдасып жатырмын,

Ұлым қалды. Жаным шерлі пақырмын.

Жалынамын құдай жолын оңдасын

Оттан-судан сақтап өзі қорғасын!

Сұрайтыным көз қырыңды салғайсың,

Шет қалдырмай, маңайыңа алғайсың.

1485 Хақ иесі жанды-жансыз ғаламның,

Құлы соның бәрі жақсы-жаманның.

Ұл мен қыздың өнегесі ата-ана,

Бәрі бізден  дұрыс па, әлде қата ма.

Атасы  мен, бетім әрі қарады,

Ұлым  шикі. Кімге телмең қағады?!

Қақым болса, сіңсе ісім халыққа

Өтуіне  баламды оңға бағытта.

Қамқор боп, сал өнер-білім соңына,

Қонар құт боп білікті ел қолына.

1490 Адал болсын қыз мінезді, құлықты,

Табар жолын, салар алыс құрықты,

Шолжаңдатпа, білсін тәртіп, талапты,

Талап қысқан бала құтты, талантты.

Не дер екен селеу шашты қария,

Көпті көрген, ақыл-ойы дария:

"Білім үйрет сәбиіңе сарыла,

Уызда ілім, сүттей сіңер қанына!"

(Уызда емген білімі, қасиет боп қалады,

Қасиетті кісінің қалмас алмас қамалы.)

Талшыбықпен аршы қырсық-түйнектен,

Ұл мен қызға таяқ білік үйреткен.

1495 Сәбиінде көкірекке түйгені

Өлгенінше санасында жүреді!

(Ұяда не көрсе, соны іледі,

Сүтпен сіңген өле-өлгенше жүреді!)

Үшбу хатын бітіп, буды жібекпен,

Берді ұлына, жазған сөзін жүректен.

***

"Балам!  деді,  тигіз Елік қолына,

Бұл  аманат, бердім бата жолыңа.

Хатты оқыр, ой соңынан ой туар,

Ажалды ойлар, Сөзім болсын бой тұмар!"

***

Ұлға айтты: "Жасық болма, қайсар бол,

Бар шындықты, ақиқатты айтар бол!"

1500 Ұлын құшып, қам көңілін демдеді,

Дір-дір қағып, жаңбыр  жасы селдеді.

"Қара, балам, атаң қалай өлгенін,

Болды екі бөз  екі қарыс жөргегім,

(Туғанда анам жөргекке орап еді мәпелеп,

Туған балам ақыретке орар енді "әкелеп!".)

Нақ осы күн, келер, балам, басыңа,

Қара көзі боталап тұрар балаң қасыңа.

(Өлім жоқ деп ойлама, құтқармайды ажалың,

Мінім жоқ деп ойлама, мінің  тартар азабың).

Сезімді ал, сол қолымнан келгені,

Егер ұқсаң, еске аларсың сен мені.

Егер Елік қалуыңды қаласа,

Адал атқар қызметің жараса,

1505 Жалқау болма, алған істі аяқта,

Ақылды бол, жалқаулықты таятпа!

Кештеу жатып, ерте тұрып жүргейсің,

Ерте тұрсаң ырыс артар  білгейсің.

Қарсы тұрма, бір құдайдың ісіне,

Қызмет көрсет ханға, сеніп күшіңе!

Жаманнан без, арамдықтың жолын кес,

Ізгіліктен қақпас пенде қолыңды еш.

Сақта өзін, сөзді, деннің саулығын,

Ширақ жүрсең, жеңесің сен барлығын!"

1605 Содан бастап құт белбеуін тағынып,

Қызмет етті, тек Елікке бағынып.

Күндіз-түні пейіл қойды іске енді,

Түн ішінде, іс басында түстенді.

Ырза болып Елік жиі шақырды,

Құты тасып, бақ есігі ашылды.

Не дейді екен бақытты өмір сүрген ер,

Қиын істі аттай ерттеп мінген ер.

"Бек ісіме ырза болсын десеңіз,

Қызмет жаса кеткендей нақ есеңіз.

(Тындырғанша қайтпа кейін бетіңнен,

Сөзден қайтпа уәде беріп бекінген.)

1610 Жанбаса ісің, жүргеніңмен тер төгіп,

Қорланарсың, ұятына өртеніп.

Қызметің жарамаса, жанбаса,

Бар тірлігің бос текірек, далбаса!"

Өгдүлмішті Елік жиі шақырып,

Істі ұқтырды, айтты білген ақылын.

Бірде Елік, деді өртеніп, шыдамай:

"Қандай ерді жоғалтқанмын құдай-ай!

Төңіректе сүйретілген тірі көп,

Тындырымды, сүйенетін бірі жоқ!"

1615 Бәрі олақ, кері кетті жұмысым,

Қане, кім бар, түзер істің тынысын!?

Бастан кешкен жақсыны да жаманды,

Тыңдап, көргін көңілі ояу адамды:

"Тілек болса  бар тілекке жетесің,

Сен күткендей кісілер аз, нетесің?!

(Жүргендер көп қара басы қалқайып,

Сенімдісі аз, сенер көңіл марқайып.)

Толып жатыр адалы да, адамы,

Тілегіңе сай бірі жоқ, ғажабы!"

Ол адамның тектісі еді, ері еді,

Қиындыққа алдырмайтын сері еді.

1620 Ақылымен жақсыларды жебеді,

Ондай жайлы шайыр былай деп еді:

"Жүргендердің жақсылары сирек-ті,

Жақсыларың, ажал ерте күйретті.

Құмырсқадай келгендердің көптігі,

Осылардың іске жарар жоқ бірі.

(Іштерінде  жарайтыны жүрмейді,

Жарамдысы тіленуді білмейді!)"

Елік ойын мәтелдеді, балады:

"Текті ердің текті ұрпағы қалады!

(Ұрпақты ер жолы қырқылмас,

Атаға тартпай ұл тумас!)

Әке көрген, ұл әкеден болады,

Нені ексең, жерден соны орады!"

1625 Айтолдыдан тусаң солай туарсың.

Ұл боп тусаң ата жолын қуарсың!

Ата өлді  орны қалды қуарып,

Көгерт қайта, ата жолын қу анық!

Мәпелейін  кісі болсын келісті,

Келісті іске кенелсін бір жер үсті.

Айыбы жоқ, атасына теңесең,

Бір айыбы, балғын, бала демесең.

Жақсы айтыпты құтты кісі халықта,

Сәулесімен тартқан елді жарыққа:

1630 "Бектер кімді тартса қолдап қасына,

Бектен кейін, сол тұрар іс басына.

Жақын келіп, бек ойына толар кім,

Түгел болар тілегі де олардың.

Бектің өзі кімге жылы қарайды,

Басқа көздің бәрі соны талайды!

(Бектің көзі кімге күлім қағады,

Жұрттың көзі соның сөзін бағады!)"

Елік айтты:  Енді маған шара жоқ,

Білім берсем, шығар бала дана боп!

Әке орнына үлесімді бөлемін,

Махаббатпен тәлімімді беремін,

1635 Бұл Айтолды, адам еді дана асыл,

Кісілік қып кісі етейін баласын.

Өзі ізгі жан  ізгілікті бағалар,

Адамшылық ізгілікпен қаланар.

Ізгі көңілін айнытпайды адамдар,

Ізгі еңбегін ұмытпайды адалдар.

Тыңда, енді, бабамыздың нақылын,

Сол нақылмен толысады ақылың:

"Ей, ізгі жан, ізгілік ет, жаңылма,

Ізгілікті жұтпас жылдар қабыр да!..

1640 Ізгілігің қартаймайды, қалады,

Ғұмыры  ұзақ, аты алысқа шабады!"

Өгдүлмішті Елік сеніп, үптеді,

Бар міндетті сеніп соған жүктеді.

Қызметі бағын ашты, ашығы,

Ісі жанып, абыройы тасыды.

Барлық істі заң жолымен жөндеді,

Қадірі артып, көңілі өсіп, өрледі.

Қашандағы мұның сөзі болды сөз,

Елікке  тіл, Елікке өзі болды көз.

***

1645 Елік құстай мәпеледі, ұшырды,

Іші-тысы толды, пісті, ысылды!

Түсінді Елік: Ісім енді оңалды,

Қай жағынан келсін міні жоғалды.

(Қыз жүгіндей жайнаған кіл келісім,

Тәрбиелеп, өсірдім  өз жемісім.)

Таптым кісі, жетік істің мәніне,

Жасы толса, кемелденер әлі де!

"Ұл"-дан ұлы шығар деп жұрт жорыған:

Болар бала танылады боғынан...

(Ұл мен Ұлы  бір ғана сөз қос ұғым,

Ұл боп тусаң, түбін ойла осының!)

Тұнсын мына бәйіт те ой-зереңде,

Оқып көрсең, мағынасы тереңде:

1650 "Әр нәрсенің бар ерекше шырайы, 

Белгісі сол, танытатын шынайы.

Жеміс дәмін айырасың гүлінен,

Ішкі мәні көрінер түс-түрінен!

(Жыл өткенмен, жоғалмайды қасиет,

Ер белгісі бар балада жас иек!)"

Қызмет етті күндіз-түні сарылып,

Өгдүлміш те төгіп жүрек жалынын.

Қажетсіз іс-әдеттерден арылды,

Игі іс үшін күйінді де тарылды,

(Күндіз  күлкі, түнде  ұйқы көрмеді,

Ел-жұртын да, шаруасын да жөндеді.)

Машақаты кетті Елік  бегінің,

Мәртебесі артты қалың елінің!

ЕЛІКТІҢ ӨГДҮЛМІШКЕ САУАЛЫ

1655 Бірде Елік Өгдүлмішті шақырып,

Күллі іс жайлы сөз қозғады ақырын.

Елік айтты:  Құлағың сап, ей, ұлым!

Айтшы маған бұрып таза бейілің.

Не пайдалы? Не пайдасыз еліне?

Игіліктің жөні неде, желіле?..

ӨГДҮЛМІШТІҢ ЕЛІККЕ ЖАУАБЫ

 Елік-бегім!  деп Өгдүлміш жүгінді,

Кісілердің көсемі сен, білімді!

Екі әлемде кісілерге, керегің 

Ізгі қылық, түзу құлық  дер едім,

1660 Екінші  ұят, үшіншісі  әділдік,

Осы үшеуі бақ-дәулетің бәріңнің.

Құлқы түзу болса елі сенеді,

Қылығы түзу төрден орын тебеді.

Ұят, намыс  абыройын сақтайды,

Ұятсыздық алтын басын таптайды.

Ұят, шындық, түзу құлық қосылып,

Құт-ырысын күзетеді ел қосынын!

Тағы бірі  түзу қылық қарымды,

Қос жалғанда сындырмайды сағыңды!

ЕЛІКТІҢ ӨГДҮЛМІШКЕ САУАЛЫ

1665 Ал, жаман не? Жауыздық не? Салалап,

Айтқын,  деді  жаңағыңа қанағат!

ӨГДҮЛМІШТІҢ ЕЛІККЕ ЖАУАБЫ

Айтты Өгдүлміш:  Тыңдап, сынап көріңіз,

Мен айтайын, көңіліңізді бөліңіз.

Үш нәрсе бар, жер қылатын адамды,

Үш күнә бар оттай қарыр табанды.

Біріншіден  арсыз, мақтан, жамандық,

Екіншіден  алдау-арбау, арамдық.

Үшіншісі  алыпсатар, сараңдық,

Ақымақ қылар осы үш түрлі надандық!

1670 Пейілі  тар, жаман адам жұғысса,

Қырсық шалып, кері кетер жұмыс та!

Аты шықса кімнің өтірік, өсекпен,

Төмен болар, қадірі елге есектен.

Боқты терген сасық қоңыз сияқты,

Сараңдықтан асқан не бар ұятты.

Сараң жайлы сөз бар елге тараған:

"Алаяқ сұм өзін-өзі талаған!

Ашкөздікпен бар көр-жерді жинайды,

Не өзі алмай, не басқаға қимайды.

(Жияды кеп, үйіп-төгіп алтынды,

Өз ниетін өзіне-өзі тар қылды.)

1675 Дүниені сандыққа сап сағандар,

Тағы не бар?  деп жалмаңдап, жалаңдар

Бұл үш түрлі қасиеттің жолы  құт,

Бұл үш түрлі надандықтың жолы  жұт.

ЕЛІКТІҢ ӨГДҮЛМІШКЕ САУАЛЫ

Елік айтты:  Ұқтым, түгел, қарағым,

Айтшы тағы мына сөздің жауабын.

(Дана болып туа ма адам анадан,

Шыға ма әлде көпті көрген санадан.)

Ақылды-есті болып бірден туа ма,

Әлде кейін білім жолын қуа ма?"

ӨГДҮЛМІШТІҢ ЕЛІККЕ ЖАУАБЫ

Айтты Өгдүлміш:  Сөзді солай бөлейін,

Білім, сана жайлы толғап берейін.

1680 Туып оқу-тоқусыз, өмір бойы оқиды,

Дүние сырын ақылмен санасына тоқиды

Анадан да шарана білімсіз боп туады,

Біліп, оқып, үйреніп дана жолын қуады.

Тек ақыл-ес табиғаттан бұйырар,

Ақыл-еске білім, өнер құйылар.

Адам естен басқаны білімімен алады,

Білім, оқу-тоқуды еңбегімен табады!"

***

Жақсы сөзге Елік жаны семірді,

Марқайып бір, өзін құтты сезінді.

1685 Ата жолын ұлы қуды, ұл басты,

Әкесіне берген білім ұласты.

Ұлығы әділ елдің әділ заңы да,

Жаны жарық нұрын төгер жаныңа.

Өгдүлміштің кісілігін таныдым,

Талай істің тап басады тамырын.

(Жасаған жөн ізгілікке  ізгілік,

Ізгілікті ала алмайсың үздігіп.)

Қайырымына қайырым жасау  парызым,

Жақсылықтың өтеу ауыр қарызын.

Не деді екен кісілердің сарасы,

Көп білетін көсемдердің данасы;





1690 "Ұрпағыңның ұрпағына үлгі ет те 

Кісілікті кісілікпен құрметте!

Кісілік сол, опаға-опа жасағын,

Опа бергей, шықсын атың, атағың!"

Желеп-жебеп, Елік сеніп қарады,

Аты-даңқы бүтін елге тарады.

Ел аузында аңыз болды мінезі,

Бар ғаламды жалт қаратты бір өзі.

Тұстастары бектігіне табынды,

Бек ішінде білігімен танылды.

1695 Жылы сөзді, кішік мінез қалпынан,

Айнымады, мейірім тапты халқына".

Көңілі  күн, сөзі мәнді, шырынды,

Халық біткен тілегіне жығылды.

Жүрегі  мәрт, жаны  жомарт ерлерді,

Бауыр тартып, терезесін теңгерді.

(Сенді сонсоң, сол ерлерге сеністі,

Ізгілікпен тірлік кешті келісті,)

Сеніскен дос  ер жігіттің тынысы,

Тыныстының басым күші, ырысы.

(Тұтас болса ағайынның арасы,

Ала алмайды жәдігөйдің жаласы.)

Білектілер тек өзіне сенеді,

Білікті мен бірлікті ер жеңеді!

1700 Құт-дәулетке жарық көңіл жарасар,

Дана жүрек шыққан күнмен таласар!

Қанатты сөз  қанатты ойдың өркені,

Есте қалар есті сөздің көркемі:

"Бақыт қонса, шаңырағыңа күтпеген,

Кішіктікпен, байқап, соңын күт деген.

Даңғазалап қонбай жатып, ұшырма,

Ұя баспай үріксе, қайтпас құсың да.

(Күліп келіп, төксе бақыт жарығын,

Кісілікпен көтер, шығар қарығың.)

Нақтың тоқсан тарау-тарау тамыры,

Бұлбұл көңіл  маңдайдағы жарығы.

1705 Құлқы жақсы кісі  бақтың иесі,

Ісі гүлдер, тиіп құттың киесі!"

Күні құрсын өркөкірек, кердеңнің,

Өзін көрмей, өзгелерден терген мін!

Бақ та білсең, білікті ерге лайықты,

Өзіне де, ісіне де байыпты.

Осы жайлы жыр бар құстай сайраған,

Ұғып ал да, білгеніңді пайдалан:

"Дәулет қонса, ақымақ та "зиялы",

Кісіліктен бөлек, әттең сияғы...

1710 Дәулет қонса ақылдыға, ағайын,

Шуағымен нұрландырар маңайын.

(Біліксізге жарасса егер бұл бақыт,

Біліктіге  таққанмен тең күн-жақұт.

Бұл бақ-дәулет жарасса егер наданға,

Қасиет қосар ақылды, есті адамға.)

Біліксіздің дәулет артын жабады

Біліктіге құрметтеп тон жабады.

Ақымаққа қонған бақыт тоналар,

Қалай қонса, солай ұшып жоғалар!"

Бұл сөздер мен төркіндес сөз бар тағы

Асыл сөздер бірін-бірі тартады:

"Ақылдыны бақ құрметке бөлейді

Күн мен түнін кереметке теңейді.

Ақылдыны бақ мұратқа жеткізер

Бейнетін де көтерісіп өткізер.

Ал, ақымақ, өзі байлар өз бағын

Ғұмыр бойы тауыса алмай өз қамын.

1715 Білімсіздің берекесіз басына

Бір күн тұрмас, кезіккендей қасына!"

***

Өгдүлмішті сынап Елік, сенді анық:

Өсірер ер туған екен ел бағын.

Қадір тұтып төбесіне көтерді,

Қадірсіз ғып, жасап көрді, бөтендік...

Қадірлесе  ісін мүлдем жандырды,

Қадір кетсе  іспен айыз қандырды.

Ұялды Елік, бірақ кәміл сенді Елік,

Қазынасын басқарсын деп берді ерік.

1720 Аманат,  деп, сенді, берді бәрін де,

Қазынаны, малы мен жан-тәнін де!

Таза Өгдүлміш көктен жауған жауындай,

Қойындасты тонның ішкі бауындай.

Жүргізді ісін: білді болса, кеселін,

Хаттап-шоттап реттеді есебін.

Сақтанды өзі, бек сақтады бегін де,

Қылдай сызат түсірмеді сенімге.

Кәрі құлақ, көнекөздің тілінен,

Бұл тірліктің кіл шындығы білінер:

1725 "Байлық, алтын тіршілікте салмақты,

Салмақты ер алтыннан да ардақты.

(Ерді сүйреп кетпесе алтын көгені,

Бұл жалғанның бар қызығын көреді!)

Ішті кеулеп, құмарлансаң алтынға,

Алтын арбап, жоғалады өз нарқын да!.."

Қария айтқан: "Жақсы-жаман арналас,

Ақ жүректі адамға нан, алдамас!"

Тағы бір сөз бар қылыштай қайралған:

"Ар намыстық садақасы қайран жан".

Кімді айтамыз турашыл деп, адал деп? 

Шыншыл сөзі әркез маздап жанар кеп!

1730 Ардақты ер деп, айта аламыз кімдерді? 

Шындық, үшін бейнет кешіп жүргенді!

Абыройға қандай адам лайықты? 

Жомарт  лайық сараң әркез айыпты!

Адам сорлы бар бейнетті жеңгенмен:

Жарымайды, күн-түн ризық тергенмен!

Қайсыбірі, кек дүниені кезіп жүр,

Құлқын үшін тірлігінен безіп жүр.

Қайсыбірі, ажалға бас тігіп жүр,

Маржан сүзіп, көк теңізде жүзіп жүр.

(Бұл дүние рақаты  еңбекте,

Еңбек ет, тек айналдырма бейнетке!

Мехнатын біл, зейнетінің біл өңін,

Малға ұқсама, сияқты анық тірі елік.)

Қайсыбірі  тау қопарып күн көрген,

Енді бірі бәз кешіп жүр бұл жерден.

1735 Біреу тауға өрлеп, дария кешіп жүр,

Су шығарып біреу жерді тесіп жүр.

Біреулер жүр ай қылышы жарқылдап,

Біреу өліп бара жатыр, салқындап.

Біреулері  алдамшы, сұм, қарақшы,

Біреулері  барымташы, шырақшы.

Бәрі осының  бір құлқынның қамы екен,

Құлқынға құл болғандар кіл  тағы екен.

Мұның бәрі надандықтың қылығы,

Надан да мал, қуған құлқын құрығы!

1740 Білікті жан тұрмыс сырын саралап,

Дәм мен тұзын ақтап, көрер қанағат.

Деген екен қанағатшыл ер кісі,

Көргендері сөздеріне тең кісі:

"Жаһанды кез, үйінде жат  елесің,

Маңдайыңа жазылғанды көресің!"

Ей, білген құл, түзет сөз бен көңілді,

Ырзығың бар, бүркенгенше көрінді!

Татқың келсе, тірлікте құт-балыңды,

Әділдіктің шоғы бусын жаныңды.

Келсе егер, бар жаһанды билегің 

Тағы да сол, ақиқатты сүй, бегім!

Күллі әлемді әділетпен билеген,

Парасатты бір ақсақал бүй деген:

"Түгел алғың келсе, жердің ырысын.

Таза болсын сөзің, ойың, жұмысың.

Дүниені кеткің келсе басқарып,

Шындық үшін от кеш, қалма жасқанып

Еліңді, бек, әділдікке бөлесең,

Құтты жұрттың қуанышын көресің.

1750 Ақиқатпен, таза атқар бар істі,

Ту қып көтер адамшылық мәністі!

Басқарса елді білімді ер  білікті ер,

Бағымыз деп бағына бер, жігіттер!

(Біліксізбен тапса дәулет ұнасым

Біліктімен тасыр еске ұласып.

Біліксіздің қалып қойса қасында,

Білімдіні жоқтар өлсе, басында.

Білімді басын көтерсе төрден 

Біліксіз бықсыр шаладай сөнген.)

***

1820 Ілім білген дана атанар ақыры,

Білім елге пайда берер, ашығы!

Туғаннан-ақ білімге ынта болмаса,

Оқу іздеп қиналмаңдар онда аса...

Бала білім жолын қусын десеңіз,

Бесігінде-ақ ілім шоғын көсеңіз...

(Бала миы дақ тимеген қағаз нақ,

Миға сөзін ұмытпасқа жазар бақ.)

Балалық шақ ілім қуып, тоналар,

Жылдар салып береке боп оралар.

Қайсарлығын  жеңіс болып қосылар,

Кісі ілімді үйренер де, шошынар...

1825 Білім, даңқ  тоқуменен табылар,

Сәби кезде-ақ, ақыл-сана табы бар.

Бұл жөнінде түркілерден тараған,

Сөздің жөнін, ойлап-ұғып қарағын:

"Оқу-тоқу берер  білім, парасат,

Оның бәрі ақыл емес, қарасақ.

Ақыл-зейін хақ бұйрығы сіңірген

Желек жаяр, қосылғанда біліммен!"

Ақыл-ес те хақтың берген еншісі,

Білім-кенге түскен мидың елшісі.

1830 Ақылды ер тұрар биік күллі елден:

Біліктіге береке мол білгеннен!

Оқымаған деу адамды қиын-ақ,

Әттең, бірақ айтқан сөзі сұйық-ақ.

ЕЛІКТІҢ ӨГДҮЛМІШКЕ САУАЛЫ

Сұрады Елік:  Сыры неде сүюдің?

Махаббат деп өртенудің, күюдің?

1895 Махаббат деп күңіренеді шетінен,

Тайсалмастай ет кессе де етінен?

ӨГДҮЛМІШІҢ ЕЛІККЕ ЖАУАБЫ

Айтты Өгдүлміш:  Күлген көңіл төрінен

Махаббатты білер қарап өңінен.

Көзің, бірақ, кейде алдана береді

Көңіл ғана кедергісіз сезеді.

Білгің келсе, сүйер я сүймесін 

Ашып қара көңіліңнің күймесін.

Сүюде бар белгі, білмес еш пенде 

Сайрап кетер көзің-көзге түскенде.

1900 Шайыр сөзін махаббатты жырлаған,

Есте тұтып, таратып жүр мың ғалам:

"Ғашықтықты ғашықтардың өңі айтар,

Тіл қатысса, қызыл тілдің өзі айтар.

Кірпігі айтар дір-дір еткен жүректей,

Еріні айтар жанды өртеген тілектей.

(Батылың барып, көзді көзге қадасаң 

Сүйгендігін күйіп-жанған жан ашар!

Қара көздер өртке күйіп шарпысар,

Сыр беріп ап, қайран жүрек тартысар!)"

1940 Алла саған ақыл, білім, ес берді,

Білік болмай сес болмасын ескерді.

Қаршадайдан маған келіп жалдандың,

Адамдықты еңбегіңмен аңғардың!

Барлық істі білігіңмен биледің,

Суға баттың, отқа түстің  күймедің?

(Адал жансың сөзіңмен де ісіңмен,

Ниетімді кісілікпен түсінген.)

Сенген жанға айтар кісі жан сырын,

Сенгенге адам жанын берер, бар шыным.

Сенем саған, сеніп кәміл, сырластым,

Сен де маған сенсең, үнсіз тұрмассың!

1945 Не дегенін, тыңда ердің сеніскен,

Сенім деген қасиет қой келіскен:

"Ақылдылар сенгенді көп мақтаған,

Сүйікті ерді ел де түгел жақтаған.

Сүйінер дос тапсаң  білгін қадірін:

Білім-ойдан ұққан, менің тәлімім!"

1960 Бектік атақ  қасиетті, құрметте,

Бекке қажет өз қадірін білмекке!

Халыққа алып ұлдар керек саспайтын,

Ұлы істерде ұлы жорық бастайтын.

(Халыққа ұлы ерлер керек қаһарлы,

Саспай шығар өрт алса да жаһанды!)

Не дегенің, тыңда Өтүкен бегін де,

Есті сөзбен ер атанған тегінде:

"Шыншыл, сара басшы керек халыққа,

Халық үшін түсіп шығар тамұққа.

Халыққа жақ, көңілі  тоқ, кезі  тоқ,

Ойы  терең, тілі  майда, сөзі  шоқ...

1965 Жасай алар ізгілік пен ірілік,

Заң, ұятты сақтай білер жүгініп!

(Басшы керек, елін сүйер ер керек,

Болмау үшін адамың  құм, жер  кебек...)

Осындай бек  болар халық көсемі,

Ұрпағы өссе  даңқы тағы өседі.

Басшы істі білігімен атқарсын,

Ақыл  батыл, батылдығы  ақталсын.

Ұстау керек ел-жұртыңды біліммен,

Білім жоқ па, ақылың да бүлінген...

(Білікті бек елді ақылмен ұстайды,

Білім жоқ па  ақылыңды ел ұқпайды).

Бек жаңылса, билігі де шайқалар,

Дауа ләзім дертті жеңіп жай табар.

1970 Дауасы оның  ақылыңмен емдерсің,

Құдіретім, дертке  білім дем берсін.

Болу керек бек білікті, ақылды,

Емде ақылмен, ауру шалмас басыңды.

Білімді бек, болса ақылың, таза арың,

Қос жалғанда бір шытылмас қабағың.

Екі әлемде ердің мәшһүр болғаны,

Тірлігінде басына бақ қонғаны.

Шайыр сөзі бұл жөнінде бар тағы,

Оны ұға алсаң, көңіліңді тартады:

1975 "Бақыт не өзі? Емес пе елдің ермегі?..

Кім бақытты? Кім зұлымдық көрмеді?

Кімдер жомарт  сол бақыттың иесі,

Бақыт берген жанға бақыт тиесі!

("Жақсылық қыл!"  бұл дүниенің сабағы,

Сонда адам шын бақытты табады!)"

Қайтпаса бек әділдіктен, шындықтан,

Бақыт құшар бұрауда да шыңғыртқан!

Құдай кімге ізгі құлық сыйласа,

Оған да өзі жомарттығын тыймаса...

Құт қызығы бұйырады  құлқына,

Көре ме өзі, бере ме әлде жұртына.

1980 Құдай оңдап, бақыт қонса кісіге,

Мейірім-мерей ұя салар ішіне.

(Әуелі Алла оңдар пейіл-пиғылың,

Төгер сонсоң құт, береке, сыйлығын.)

Ізгі қулық, қасиет керек мың түрлі,

Ел басқарып, серпу үшін бұлтыңды.

Ізгі болса, құрыр көңіл күйігі,

Ізгі құлық  бектік нәсіп, киімі.

Құдай кімнің құлқын бұзса, жаман-ды,

Замана оғы тиіп, жөнін табар-ды!

Барша арамнан сақтаса, ұят сақтайды,

Игі іске бастаса, ұят бастайды.

Ұят  қасиет, нұр құяды өңіңе,

Ол сүйрейді ізгіліктің өзіне.

2010 Жүрек ақ боп, тіл шындыққа шынықсын,

Шын сөзіңе сеніп халқың қызықсын.

Егер бегі қиянатшыл, сұм болса,

Халқы сорлап, күн көре алмас күл да онша.

Көңіл мен тіл болса алдамшы, жылтырақ,

Безер бақ, құт ел-жұртыңнан шырқырап.

Үміт артпа, сөзі сұйық, қу бекке,

Қапа болып өтер күнің құр текке.

Болу керек бек жігерлі, бек  сергек,

Салғырт болса  оған қалай ел сенбек?!

2015 Бек мәңгілік қарауы шарт екі ісін,

Қырағылық және заңы  елі үшін.

Сақ болса бек, берік елдің іргесі,

Жауы жасып, тынар үнсіз күндесі.

Қай жерде бек заңды тура ұстаса,

Елдің де онда күні жарқын, қысқасы!

Осы екі жай, бұл бектіктің сынағы,

Олар болса, мықты бектің тұрағы.

Сақтықпенен жаудың бетін қайтарған,

Тыңдап көрші, батыр қалай айта алған:

2020 "Уа, бектер! Ұстан ойын Еліктің,

Сақтықпен ол ел жүрегін еріткен.

Бектік бекір ел, бектердің күшімен,

Осалдықтан тозар бектік ішінен!"

Сергек қара, қадағала жауларды,

Елді бапта, баптағандай бауларды.

Екі нәрсе елдің бетін аздырар,

Түзу жолдан тайдырар да жазғырар:

Бірі  күш те, бірі  бей-жай әлсіздік,

Екі пәле берер елге әрсіздік,

2025 Жауды басып, келсе тыныш ұстағың,

Көз, құлақпен бақ баққандай құс таңын.

Сақтықпенен бектер жауын күйреткен,

Осалдықпен елін, бағын күйреткен.

Осал болса, бектер ісі бітпейді,

Осал болса, ұзақ бектік етпейді.

Сақ тұрса ер, осалды әркез соға алар,

Сақ болғай бек, жауын да бас сағалар!

Сақ жүрсе бек, соқтыға алмас ешбір қол,

Тиісе қалса, табар ақыл-есің жол

2030 Зұлым күшпен бек ұзаққа бармайды:

Күш-зорлыққа халық шыдап қалмайды:

Асыл сөз бар. "Қыздырмасын елді  кек!

Күшпен ұзақ ұстай алмас елді бек!"

Зұлымдық  өрт, тисе өртеп қырады,

Заң  тірі су, құйсаң өніп-шығады.

Елді дана келсе ұзақ билегің,

Заңды ұстан, бұрсын елге бүйрегің!

Әділ заңмен  ғалам жайнап, ел сүйер!

Күш қысқанда  ғалам қайнап, ел күйер!

2035 Зұлым, күшпен қырды талай орданы,

Ақыры аштан қатты, тағдыр қорлады.

(Зауал тауып, аштан өлді, тік тұрып,

Көмусіз қап, бөрі де аулақ зытты ұлып!)

Көңілі түзу, бектер заңға жүгінген,

Жасауда ұзақ, жауы да, ақыр түңілген.

Бәрінен де асқан сұмдық, Ей, бегім,

"Бектің суайт, жалғандығы!"  дейді елім.

Болсын бектің сөзі  берік, ісі  анық,

Халық сенсін! Халық сенсе  күш алып!

Өтірікшінің ісі жалған, көз бояу,

Көзбояушы  сұм; көреді өзге ояу.

2060 Жүрсін бектер, бес нәрседен алыстап,

Есі болса, жұрнақ болса намыстан:

Ұшқалақтық  бірі, екінші  сараңдық,

Үшінші  ашу оған егіз надандық.

Қырсығың  cop, бетті жер қып жүргізер,

Бесінші  өтірік, жерге тірі кіргізер!

Бек бесеуден бойын аулақ ұстасын,

Білсін сонда, басынан құс ұшпасын.

Ең қорлығы  өзімшілдік, залымдық,

Олар жұқса азғаны тек, қаныңның.

2065 Шайыр меңзеп айтқан ойды осыған,

Түсін өзің, сөзіңе  сөз қосылар:

"Қырсық қысса, ісің оңға баспайды,

Арылмасаң, буып-қорлап тастайды!

Жаулық істеп, қырсық қысып есірер!

Бұл да жауың. Жаудан мұның несі кем?!"

Бек еліне артқың келсе, сеніп қол,

Қолың жетсе, үш нәрсеге берік бол:

Қылыш ұстап, жауды қырса оң қолың,

Мал таратып, сый көрсетсін сол қолың.

2070 Сөйлеп кетсең, шырын тамсын тіліңнен,

Бек, ұлық, құл бәрі сөзге жүгінген!

(Жылы сөйлеп айдаһарды арбарсың,

Жылы сөзбен ділді ділге жалғарсың!)

Мұның бәрін білсең жұртың сүйеді,

Даңқың артып, төрден орын тиеді!

Жүзі, сөзі раушан, тілі май болып,

Бұл пішінге құлқы бітсе, сай қонып.

Жаны жұмсақ, сақилығы жарасып 

Мейіріммен жүрсе жұртқа қарасып.

Осы өнерді алса түгел, мойында,

Қалмас мысқал жаманат та бойында.

2085 Көркімен-ақ жауын жайдай жайратсын,

Көрер көзге көңілдерді сайратсын.

Ұзын болса ойсыз сырық ол да бір,

Тапалдарда не көрік бар, не қадір!?

Орта бойлы сымбатты да келісті:

Жарасып тұр сүйінердей жер үсті.

Көпті көрген, көп жасаған кісінің,

Сөздері бар тыңдап, түйгін түсініп:

"Бойы қысқа, тапал  шақар ежелден,

Қайда барса  жанжал, шатақ кемерден.

2090 Бой мен тұлға орта болса  тамаша,

Шап-шақ, сап-сай, емес ұзын, аласа!"

Шарап ішпе, зинақорлық қылмағын,

Құтың қашар, басыңа мұң шырмалып.

2105 Құт пен бақыт  тазалықты тілейді,

Дәулет  игі, ізгіліксіз жүдейді!

Бек  зинақор, ішкіш болса бұзылған,

Елі де ішер, құр қалып құт-қызырдан.

Қара мінін, бек тексерер, түзетер,

Бектің мінін кім түзетер, кім өтер?!

Кір мен ласты, халық сумен жуады,

Су кір болса, кірді немен қуады?!

Кісі ауырса берер дәрі-дәрмегін,

Оташыны, кім емдейді, әл беріп?!

2110 Бек үлгілі таза құлық, ісімен 

Ғибрат алып, жүрер халық ізімен!

Бегі заңды тұтса алдынан ай туар,

Халқы көріп, тілегіне сай тұрар.

Бұған куә сөз айтыпты бір дана,

Сырын, мәнін өзің ойлап біл қара:

"Қандай жолмен жүріп өтсе бектері,

Құлының да сол ізбенен кеткені!

Ізгі болса бектің жолы, істері,

Бақыт қонып хақ құл солай істері!"

2115 Кісі емес, кеуде керген көкіректер,

Түзу жолдан таяр да бос текіректер.

Кішік көңіл, қамын жеген елінің,

Ұлық болды бек, ақтап жұрт сенімін.

Зерек жанның не дегенін естігін,

Білген бектің түрлі кейіп-кеспірін:

"Барлық бектер, кекірейген мардымсып,

Қадірі кеткен, алып жұрттың қарғысын!"

Көкірек кісі көкке ұша алмаған,

Кішік көңіл еншісінен қалмаған...

2120 Күпірлік  сор, жүрегіңді мұздатқан,

Кішік  кісі, көңіл  құсты жырлатқан.

Бектер болсын  жайсаң  жаны жайдары,

Сұмдардан қаш  алпыс екі айлалы.

Кішіпейіл, болсын жарқын мінезі,

Кешірерді кешіре алсын бір өзі.

Мейірімді  айнымайды, сенеді,

Сенген адам, таза бейіл береді.

Ел ханына лайық ойдың теңізі,

Ел сүйінер, шындық болсын лебізі.

2125 Қамқор, шындық жақсы атағын таратар,

Жер-жаһанды бек аузына қаратар.

Ал, күйкі бек, ол бір сорлы тірі өлік,

Екі дүниеде кешер тірлік сүреңін.

Қамқор көңіл саясатпен ыңғайлы,

Сес, бұйрықсыз билік тағы тұрмайды

Саясатпен жұртын, заңын түзетер,

Саясатпен елін-жерін күзетер.

Мына бәйіт сөздерімнің дәлелі,

Дәлел заңы  әрбір істің кәделі:

2130 "Бұл саясат бек қақпасын зерлейді,

Саясатпен бектер елін жөндейді.

(Саясаты бектердің, күш-көркіне сендірер.

Есті билік халықтың ұлылығын сездірер.)

Ел былығы саясатпен арылар,

Алаяқтар есебінен жаңылар!"

Ел іргесін, күш қуатын сақтайтын 

Екі шарт бар қос жұлдыздай мақтайтын:

Бірі  елге әділ заңды қаратқын,

Екінші  әскер, ерге күміс таратқын.

Әділ заңнан жұрт көңілі тасады,

Күміс болса, әскер күші асады.

Не дегенін. тыңдайық білімді, ойлы кісінің,

Сөзі де үлгі басқаға, үлгісі мол ісінің:

"Бек білімді, ақылды, адал болсын, ақ болсын,

Парасаты, ақылы ізгілерге жақ болсын!

Өзі жомарт, өзі есті бек басқарған билік те,

Болып тұрар нақ сондай. Жүйрік ес қой жүйрікке...

2170 Кешірімді, мейірлі, көңілі тоқ, көзі тоқ,

Бегің болса, халайық, жұрттың басқа сөзі жоқ!"

Осындай бар қасиетін шығара алса жарыққа,

Бақ құсындай қонар еді қалың қара халыққа.

Қайсы ел бегі осындай кемел болса, келісті,

Сол ел құтқа бөленіп, көрмес еді кемістік.

Ел үстінде нұр сеуіп, құтты күндер туар-ау.

О, дариға-ай, осындай бектер де өліп, тынады-ау.

***

Білгендерім осы, Елік, қалған ойда сақталып,

Соны ақылым жеткенше баяндадым ақтарып!"

ЕЛІКТІҢ ӨГДҮЛМІШКЕ САУАЛЫ

2175 Елік айтты:  Ұқтым. Сөзің сенімді,

Күйсандықтай аштың ақыл-кеніңді.

Тағы да бір сауал бергім келеді.

Сенің ғана асыл ойың керегі.

Бегі сондай ұлы-ақ болсын керемет,

Уәзірі қандай болмақ? Не дер ең?

Қазынасы толса, тасып ырысы,

Елі өсіп, көбейсе кент, ұлысы,

Әділетке толып, жері жайнаса,

Әскері әкеп даңқ туын байласа,

2180 Халық баққа жетіп, зорлық көрмесе,

Бектің даңқы көкке күнде өрлесе,

(Мұндай елде, мұндай бектің қасында,

Қандай уәзір керек екен, расында!?.)

29

Өгдүлміш уәзір қандай болу керектігін айтады

Айтты Өгдүлміш:  Біле біл,

Уәзір  бектің сүйеніші, тірегі.

Бекке уәзір керек, істің ұйтқысы

Жақсы болса  тыныш бектің ұйқысы.

Көтереді ол, бектің ауыр жүгін де,

Бекітетін бектікті өзі түбінде.

Кісі керек, мұқалмаған жігері,

Іске бұрып тұрса пейіл, жүрегі.

2185 Білігі мол, ойы терең теңіздей 

Іс бітірсе, "Кешіктірдің!" дегізбей.

Намысшыл һәм зерек, арлы турашыл,

Болсын: бегі шындық жолын қуғасын.

Ұлық ісі  ұлы іс уәзір тындырар,

Намыс арын бағып, жауын сындырар.

Ақыл керек, керек білім, зеректік,

Іскерлік пен құлық бірі керектің.

Есті себер ізгіліктің ұрығын,

Қайда өнсін, сақтар шындық жұлынын.

2190 Дінге берік, болсын әрі иман, ар,

Сонда халық сенер, ерер, иланар.

Сақи кісі  кісілердің сарасы,

Бар байғұсқа дәрмен берер, қарасып.

Сақи кісі ақылды істен шеттемес,

Түйгені мол зұлымдыққа беттемес.

Бектен кейін елдің басшы, иесі,

Бекке істе көп көмегі тиесі.

Тексіз кісі бетсізбенен шамалас,

Ал, бетсіздер уәзірлікке жарамас.

(Тексіз кісі кісіге опа бермейді,

Бекке көмек істеуге әлі келмейді)

2195 Тектілердің күшті ары, намысы!

Тексіз байғұс сатқын әрі тар іші!

Не дейді екен заңды білген ер кісі,

Ел басқарған, жөн білетін кең кісі:

"Ақ ниетті, ақ жүректі тектілер,

Жұртын қолдап, елді ұшпаққа жеткізер.

Жапасы көп  сенбе тексіз қиқарға 

Бал татырып, мұрнына май құйсаң да!"

Ұяты бар, көзі де тоқ ер керек,

Әзі ұятсыз, бөрі-тажал не керек!?

2200 Сенімді адам қажет арды ойлайтын,

Ашкөз кімге керек күйсеп, тоймайтын.

Кісілікті ұят сақтап қалады,

Ұяты бар кісі  адамның адалы.

Ұяты бар ерге ісіңді сеніп бер,

Намыс көрер адасуды желікпен!

Ұятсыздың алдау-арбау арманы,

Сөзі  өтірік, залымдардың заржағы.

Тыңда адамды ұяты  көз, жолы хақ,

Ақыл айтқан ақ жүрегін қолына ап:

2205 "Ұятсыздық жақын жүрме маңынан,

Арылмассың  арға тисе, шаңынан.

Ұятсыздың көзі атойлап тұрады,

Тіміскіген тентектіктен тұнады!"

Құр қу сүйек етсіз өңі бетсіздің...

Дүңк-дүңк еткен дөрекі өзі тексіздің...

(Шімірікпейді, міз бақпайды именіп,

Тірі талап, жұлып жейді тигенін!)"

Ұят болса күні жарық, өңі  гүл,

Тұрар жұртты нұры шарпып көзінің.

(Арлы адамда  сый-сыяпат, құрмет те,

Даңқ та, атақ та  бұйырмас құр дүрмекке)

Болу керек түсі жылы, адал, ақ

Іс-түсіне сүйсінердей жамағат.

Адал болса бектің құлық-қылығы,

Бұзылмайды қалың елдің шырығы.

2110 Іс басшысы адал болмай, алдаса,

Ашкөзденіп оңды-солды қармаса.

(Бек құтының берекесі кеткені,

Уәзірі бақты басқа тепкені)

Адал болса, білсе істің мәнісін,

Бегі сонда сеніп берер бар ісін.

Түсі игінің, қарасаңыз ісі игі,

Кейінгіге ізгілікті ісі үлгі.

("Түсі игіден түңілме!" дер халайық,

Сол халықтың тілегіне жарайық!)

Нұрлы кімнің сырт бітімі, түсі де,

Сондай нұрлы болар сұлу іші де!

Тіршіліктің білген жақсы-жаманын,

Тыңда терең, білікті ойдың адамын:

2215 "Көркіне іші үндес келер кісінің,

Өңі қандай  түрі сондай ісінің.

Тысын көріп ішін танып аласың,

Бөлу қате іш пен тыстың арасын!"

Уәзірге салауатты әрдайым,

Салиқалы жұмысы да дап-дайын.

Білімге ұста, жүйрік болса есепке,

Жазуға ұста, керең болса өсекке.

Есеп-қисап  еңбегі де, ісі де,

Ол болмаса түсер оттың ішіне.

2220 Қисаптаумен адам ішкі тірлігін,

Өткізеді ай, апта һәм жыл, күнін.

"Есеп-қисап" деп тіркейміз бір-бірін,

Есепсіз ол "қасап" болар бүлдіріп.

Түйсік болмай, істің бабы табылмас,

Түйсік болса, ешбір пендең жаңылмас.

Қағазға адам білгендерін түсірер,

Содан ертең не істегенін түсінер.

Жазу-сызу білім  білік белгісі,

Жазу білген түйсікті, есті ер кісі!

2225 Жазу-сызу білмесе, адам қайырлап,

Жыл, ай, күннің сәтін қалай айырмақ.

Кітап жазып қалдырмаса даналар,

Есеп-қисап, білімді кім бағалар?!

Дүниені жаратпастан бір Аллаң,

Жазу менен қаламды ойлап шығарған!

Ал құлдары не істеп, нені бүлдірді 

Періштелер жазып алып білдірді.

(Көңілі  жаз, сөзі жылы, байыпты,

Жақсы мінез жақсыларға лайықты.)

Мінезі  бай, тілі майда болғай-ды,

Сонда жолы  оң, қырсық жақын қонбайды.

2230 Мінезді ердің жаны гүлдеп, бағы асар,

Досымен де, жұртымен де жарасар...

Тыңдап жайсаң, момын кісі ақылын,

Алып көрші, адамдықтың асылын.

"Көңілі жай  сүйкімді де, сыйымды,

Тасбауырдың сыюы да қиын-ды.

(Мінездіге түгел кәрі-жас бауыр,

Күллі тасқа соғылады тасбауыр...)

Жаны жақсы жақын билік, зейнетке,

Жаны доғал жақын жүрер бейнетке!"

Уәзірге көп білетін ер керек,

Басқаға ойын көп түретін ер керек.

2235 Қылығы адал, тіліне сай көңілі,

Шыншыл, арлы, күн сипатты көрігі,

Іс тындырар, аша бермей аранды,

Айыра алар жақсы менен жаманды.

Қарайтұғын ықыласпен елге ерек,

Халық үшін қаны қызған ер керек.

(Көңілі сара, аманатын түсінер,

Керек, туған, ізгіліктер үшін ер.)

Кімде болса мұндай білім, қасиет,

Уәзірге ал, жұртың саған бас иеді...

Асыл болса өз басы да, тегі де,

Рақатын көрер елі, бегі де.

2240 Түгенделіп Еліктің бар тілегі

Елі түлеп, бақытты өмір сүреді.

Ел бұзылар, уәзірі оңбаса,

Байды кедей қылып, әбден қорласа.

(Дария  бастан, балық бастан бұзылар,

Уәзір қандай болмағы елдің тұзынан...)

Уәзір ізгі, болса  ел бағы ашылар,

Құтты халық бектің даңқын асырар...

Тыңдап қара, ақылы  дария дананы,

Құрмет тұтқан байтақ әлем алабы:

"Ізгі болса бектің көңілі, сөзі де,

Қызметкері тартып тұрар өзіне.

2245 Бек сұм болса, мойнында ел зары бар 

Қызметшісі де әділ жолдан жаңылар."

Бегі жақсы екен  жақсы құлы да,

Тағдыр да оны түсіре алмас қырына.

Бектің өзі айналмаса, залымға,

Жуытпайды арамын да, аңын да!

Жаман қайда барса, сонда жамандық,

Жақсылық қыл, жақсы болып жаралдың.

(Жаман жүрер жамандықтың басында,

Жақсы жүрер жақсылардың қасында!)

(Таласа да тірлік үшін бір-бірін,

Бұзбайды екен шиебөрі бірлігін.

Серік болмас көкте қарға лашынға,

Лашын  бұлтта, құзғын боқтың басында!)

Жаман-жақсы табыспайды ешқашан,

Түзу қисық қабыспайды ешқашан.

2250 Қара түн жарық күнге қонақ болмас,

Жасыл су қызыл отқа жолап болмас.

Білгің келсе, біліспеген кісіні,

Білгенін айтқыз, сонда аласың түсініп.

(Білгің келсе адамның жөн-жосығын,

Сұра әуелі, кім екенін досының.)





Есті-естіге, жетесізге-жетесіз,

Түзу жүрсең  бұра тартып не етесің!

Білгің келсе бұл бәйітті оқығын,

Оқып, ойлап, көңіліңе тоқығын:

"Жүгірген аң, ұшқан құс та, қарашы,

Тұс-тұсымен, жік-жігімен жарас-ты.

(Дос-досымен, тұрымтайың тұсымен 

Жердің құрты жұғыспас көк құсымен.)

2255 Жаман-жақсы туыспайды, біліп ал,

Бар нәрсенің өз жұбы бар, жігі бар".

Уәзір  бектің кеңесшісі, сырласы,

Кеңесші  тең болар, бейне құрдасы.

Ізгі кісі, теңіңді біл, табысар

Құлқы жаман  қырсық болып жабысар.

Бектер жаман кісіменен жұғысса,

Аты-шулы, пәле тиер ұлысқа.

Бек табысса азаматпен көшелі,

Ел марқайып, өз беделі өседі.

2260 Болса сендей уәзірі хандардың,

Бегі  тыныш, қарасы  тоқ, аңғарғын.

Месел қайтпай. Өрлеп тірлік өріне,

Ісі де келіп тұрар жөніне.

Халқы байып, елі-жері жасанар,

Қазынасы артып, жылдар құтқа апарар.

Өшпейтұғын күндей жайнап ат қалар,

Өзі өлсе де бектік орны сақталар.

Көрген адам бұл дүние қызығын,

Білмес, әсте, ол дүние бұзығын!

ЕЛІКТІҢ ӨГДҮЛМІШКЕ САУАЛЫ

2265 Есті сөзді,  деді Елік,  естідім,

Өзексіз деп айта алмассың ешбірін.

Қолбасшылар қандай болса дер едің?

Баһадүрсіз жауды қалай жеңемін?

Әскер басың жеңілмесе шайқаста,

Сүрінбесе, түсіргендей жай тасқа.

Айтқын маған, оған кімдер жарайды?

Халық, кімді баһадүр деп санайды?

64

Қол астындағы қызметшілерді қалай ұстау жайы айтылады

Қызметшіні қолда, ұста күтімде,

Ішкіз, жегіз, киімдерін бүтінде.

Күшіне сай жүк арт, қинап талдырма,

Жауаптысың ол үшін хақ алдында.

Зорықтырып, артық бейнет шектірме,

Құдай кегін алар, артық кеттің бе?

4530 Бір құдайдың құлдары олар шынында,

Зұлымдық қып, тозаққа өзің ұрынба!

Сен ұлықсың, олар сенен кішіктер,

Кішіге ұлық болуы шарт кішік, кең.

Ұлық болдың, көңіліңді кішік тұт,

Ұлықтарға, ұл, жарасады кішіктік.

Тыңда, ойлыны ақылы шоқтай жайнаған,

Кең білімді ей, бұл сөзді іске пайдалан:

"Халыққа бек, ұлық болсаң егер де,

Тіл, көңілді Кішік түт, ел елер де.

4535 Өзіңді ойла, тура жолдан жаңылма,

Келер бақтың жолын кесіп, қағылма!"

Үй-мүлкіңді таза ұста, қолы ашық,

Дәулет саған келер, ойлым, жол ашып.

Ac, тамақты тұз-дәміңді мол тұтын,

Атың шығып, келе берер мол құтың.

Кіріске сай, шығысты да санағын,

Шығыс болса, кірісті де қарағын...

Ізгі, ыңғайлы бол алымға-берімге,

Пайдаң болса  жолың ашық сенің де.

4540 Қолың қысқа болып қалса, тегінде,

Кісіге мұң шағып, ерім, егілме.

(Сүйгенің бермес қол ұшын,

Сүймеген күлер сол үшін.)

Сырт айналар дос, ағайын, туысың,

Зарға толар көңіл, кеуде-қуысың.

Кісілікті кісілермен жарасқын,

Кісілермен кісілікпен қарасқын.

Үлес қуып, дүние жисаң  мұң даяр,

Қызыл жүзің өкініштен сарғаяр.

4545 Үлкен жолға жақын салма үйіңді,

Қатер-қауіп кетіреді күйеді.

Қоңсы болма бек, өзенге тасыған,

Алыстау жүр, ұқсаң, қамал қасынан.

Көршіліктің бұл үш түрлі пайдасыз,

Зиян шексең, таба алмайсың айласын.

Үй іздесең, көрші жайын сынарсың,

Жер іздесең, судың жайын сұрарсың.

Саламат жүр, жамандарға қатыспа,

Көңілді  оң, ақыл  көзді сақ ұста.

4550 Бек атанып, қанағат қыл барыңа,

Қайғыңды еріт тіл мен сезім балына.

(Қанағат ет барға, бектің ал атық

Сүйініш, тілмен қайыр қайғы қанатын).

Опық жеме  өлім барын ұмытпа!

Көз ашылар, иең барын ұмытпа.

Қайғы келмес  сөзді ойлап сөйлесең,

Өкініш келмес  күнді зая бермесең.

Асқақтама  бір тосқауыл табарсың,

Сараң болма  сөгіс естіп қаларсың!

Тыңда, айтыпты нәзік жанды, кең кісі,

Кісілікке кісілік еткен ер кісі:

4555 "Болсам десең өзің жұртқа жақсы атты,

Жомарт болғын, сақилық деп мақсатты.

Сақилықпен сал мүлкіңді  қыл құрық,

Аласың сен, кімді болсын құл қылып.

Басым көкке тисін десек сен тұрып,

Біліммен іс істе сәтін келтіріп.

Десең, атың дүниеге тарасын,

Мүсәпірді мүсірке, атың жарасын.

Сүрсем десең әзіздікпен шатты өмір,

Осалдықты сырып таста, ақ көңіл!

4560 Хаққа қызмет қылсам десең, сен келіп,

Тән-жаныңның есігін жап, берме ерік!

Десең егер жақсылықпен күн кешем,

Нәпсіңді тый, құмарлықты биле сен!"

Жақсы айтыпты тақуа жан білгенің,

Іске алу үшін ішке түй керім:

"Бұл нәпсіге ерме, берме тілегін,

Берсең  алар, басың болар тігерің.

Жақсылық қылсаң, ол жамандық қылады,

Жамандық қылсаң, бойын иіп, тынады!".

***

4565 Сөзін үзіп, айтты Өгдүлміш: 

Туысқан, Қызметшілер құлқы осындай, ұғыссаң...

Айтып бердім, құлағыңмен естідің,

Ұққан болсаң, сөзіңді енді кес бүгін!

ОДҒҰРМЫШТЫҢ ӨГДҮЛМІШКЕ САУАЛЫ

Айтты Одғұрмыш, жауап беріп:  Түгелдей,

Естідім мен, ақ көңіл жан, жібермей,

Сенен сұрар бір сөзім бар әлі де,

Соны айтып, қанықтырсаң мәніне.

Аралассам бұл жандармен өмірде,

Барыс-келіс жасауым шарт көңілді.

4570 Әлбетте, олар мені асқа шақырар,

Мен шақырып, сонсоң маған қатынар.

Қалай сыйлап, асты қалай алған жөн?

Шақырғанда қайтіп, қалай барған жөн?

Ашып айтқын, естіп-ұғып алайын,

Бұл істе де үлгі біліп қалайын?!

65

Өгдүлміш Одғұрмышқа асқа (қонаққа) бармақ салт-дәстүрлерін айтады

Айтты Өгдүлміш, жауап беріп:  Ағайын,

Бұл да аса керекті, айтып бағайын.

Түрлі-түрлі шақырудың жөні де,

Түрлі-түрлі қонақасы, төрі де...

(Шақыратын адамдар сан алуан,

Ұсынар ас-тағамдар да алуан).

4575 Соның бірі: неке тойы оңды аса,

Сүндет асы, шілдехана, болмаса...

Шақырар не тең-түс, құрбы-құрдасың,

Үлкен-кіші, туыс-бауыр сырласың.

Иә, қазанның азасына шақырар,

Ұлға ат қойып, біреу азан шақырар.

Бұл ас-судың қайсыбірі болмасын,

Әуелі, аңдап шеш барарың-бармасың!?

Ағайын, дос, туыс-бауыр шақырса,

Ләзім барып, көріп мауқың басылса.

4580 Жат шақырса  даярлап сый, ас қамын,

Аз ба, көп пе дұрыс дәмін татқаның.

Жақын, көрші, көңілдестер шақырса,

Құдайы дос ілтипатын асырса.

Бар оларға, аула көңіл-пейілін,

Сүйіндір де, сүйін өзің ей, ұлым!

Егер, құрмет, өз атыңа арналса,

Бар, сүйіндір, бәлсінгенше-танғанша.

Бұдан басқа шақырудың біріне,

Бармай-ақ қой, жара түсер діліңе.

4585 Отырып-тұрып, тәнің суып-қызынар,

Асыл тектім, көңілің жаман бұзылар.

Есіріктер ұстатып, дау шығарар,

Асың сіңбей  көңілің жүдеп қуарар.

Әрбір түйір тағам үшін сорлама,

Сен күшпенен өзіңді-өзің қорлама!

Не дейді екен аузын тиып жеңген ер,

Құлқынына берік болып көрген ер:

"Нәпсіні тый, нәпсіге шыр-пыр болма,

Құлқын үшін құлқыныңа құл болма.

4590 Талай көрдім әзиз, сыйлы ерлерді,

Құлқындарын ұстай алмай сенделді.

Талай көрдім даңқты, ұлық ерлерді,

Құлқынға құл болып, бәрі жерге енді.

Талай байды көрдім, құлқын алқымдап,

Азып-тозып, кедей болды қалтылдап.

Құлқынға құл болып, аран ашпассың,

Құл болсаң, құтылар жол таппассың!

Қай қонаққа барсаң да сен, тағамды,

Әдеппен іш, аша берме аранды.

4595 Тәртіп білмес, өнегесіз пенделер,

Тәртіп көрсе, басы қаңғып сенделер.

Қолын асқа созса, үлкен, бек кісі,

Сен кейін сөз  көргенділік белгісі.

Оң қолыңмен ал асыңды:  Алла,  деп,

Баянды құт құйылады барға кеп.

Кісі алдында тұрғанды алма, ұмсынып,

Өз алдыңда тұрғанды же, қымсынып.

Сүйек алып, пышағыңды шығарма,

Болма ұшқалақ, түспе түлкі бұлаңға.

4600 Тоқ болсаң да, дастарқанға кел, қосыл 

Кісі асты кісіге қарап жер, достым!

Ұзақ талға тісіңе не бассаң да,

Ыстық сумен үрме ауызбен, сассаң да.

Асты алдыңа тартпа, теже құлқынды

Кісі кейпін бұзба, түзе құлқыңды.

Бұл жөнсіздік, жөн әдепті сақтаған,

Кісі қоры  кісі әдептен аттаған.

Жақсы айтыпты тәртіпті адам.

"Әуелі, Әдептінің түр-түсі де әдемі!"

4605 Әр нәрсенің бар тәлімі, жөндері,

Жөнді жанның маңдайы ашық, өр демі.

Жөнді білмес кісі құлқы болар нас,

Кісілерге қатысса, ісі оңалмас.

Зауықпен же, асты қолың жиі ілсін,

Үй бикесі сені көріп сүйсінсін.

Асын берсе, кісі еңбегін-зейнетін,

Тастай жұтып, зая қылма бейнетін.

(Еңбекпенен келген асты қалдырма,

Обалды ойла, ренішке шалдырма!)

Көңіл қойсаң, қозғапты ер тереңдеп,

Түрлі мәнді толғап, ойлап кемелдеп:

4610 "Кісі көңілі нәзік шиша, шар айна,

Мұқият бол, шағып алма, абайла!

Кісі көңілі қалса  әзәзіл есірер,

Пайда үзіліп, жақындығың кесілер!

Досты ойласаң көңіл аулап, үңілгін,

Көңіл қалса  жақындық жоқ, түңілгін.

Мейірленіп же тағамды, шамалап,

Бұл туралы айтыпты есті ер саралап:

"Көп жеген ас сіңбей, маза бермейді,

Ac сіңбесе, кісіні дерт меңдейді.

4615 Аузыңды бақ, енер содан кесел де,

Аз ішіп-же, ауқат-тағам жесең де!"

Бұл дерт тұтса, тозар адам қалтылдап,

Емдемесе, өлім алар алқымнан.

Оташы әкім жақсы айтыпты, келісті,

Кәкімдердің сөзін кімдер кеміс дер:

"Дерт өлімнің хабаршысы алғашқы,

Кісі ауырса, қонысы өлім-албасты.

Кесел  мехнат, жаршысы ол ажалдың,

Ажалда  опа, жоқ жақсылық, адалдық!"

4620 Тегіне сай адам бәрін сай ұғып,

Білу керек ыстық-суықты айырып.

Тәбетіңді біліп барып  жеген жөн,

Тәбет жоқ па, ішпей, "Аулақ!"  деген жөн.

(Көңіліңе жаққанын же, біліп ап,

Жақпады ма, әуре болма тіліңе ап).

Ыстық көп пе, салқын ішіп теңестір,

Суық көп пе, ыстық ішіп келістір.

Дәуренің жаз, болсаң жігіт жасыңда,

Қанды суыт, суық ішіп басыл да!

Күз күндері болса, ассаң қырықтан,

Жөн ішіңді ыстықпенен жылытқан.

4625 Уағың  қысқа, жас алпысқа келгенде,

Тек ыстық іш, без суықтан, желден де.

Құрғақ, суық буса  ыстық суды тап,

Бұл екеуі оған жауап, дауа нақ.

Суық, дымқыл алса ауыртып мазаңды,

Ыстық, құрғақ молайтылса жазар-ды...

Сарай суық болса, күшейт ыстықты,

Сарай ыстық болса, күшейт суықты.

Егер бабын біле алмасаң өзің де,

Ыстық-суық арасынан жөн ізде.

(Егер, жанның жайын тауып білмесең,

Ыстық-суық арасынан ізде сен.)

4630 Тәнді бақсаң, жанның жайын білерсің,

Амандықта ұзақ ғұмыр сүрерсің.

Оташының не дегенін тыңдап ал,

Көп жасағыр, ерім, мәніс-сырға қан:

"Жан-тәніңді мен айтатын, біліп ал,

Қызыл, сары және ақ, қара түрі бар.

Бір-біріне жаулық тұтқан жайы бар,

Жау жауына жақындасса  айырар.

Ақылды жан-тәнін біліп, талғайды,

Не жағатын болса, соны таңдайды.

4635 Айырмасы осы адамның жылқыдан,

Жаққанын жер, ей ұл, тән мен құлқына

Тыңда енді көкшіл сақал не депті,

Тұрып қалма, ұқ сөзіңді керекті.

(Кісі қырық жасап, тәнін сезбесе,

Қанша айтсаң да; малмен бірдей ендеше!

Сынап, көріп кісі білім алмаса,

Оны кісі санатына алма аса).

"Білмесе өзін адам қырық жасында,

Айырма жоқ, мал ғой қасында!"

Сынап, көріп үйренбесе білімді,

Оны кісі санама, ей, ілімді.

Бастан кешіп, білмесе өмір парығын,

Кісі емес, хайуан деп танығын.

4640 Заман кешіп білмесе, егер кісі көп,

Жылқы дегін, атамағын кісі деп.

Көріп бақсаң, жақсы айтыпты емшілер:

"Асты аз жесе, ұзақ тірлік ер сүрер!"

Тілесең сен дертсіз тірлік жайнаған,

"Аз" деген бір дәріні, ерім, пайдалан.

Тыныш тірлік тілесең һәм мұратты,

Ей, ақ пейіл, етті жегін "Тіл"* атты.

72

Өгдүлміш Елікке ел басқару заңын айтады

Жауап беріп, айтты Өгдүлміш:  О, Елік!

Күллі іске қолды тигіз әуелі.

Жарамсыз, сұм сөзге бұрма тіліңді,

Хақ құптамас, ей, дария білімді!

Ұлықтықты алған жоқсың сен тілеп,

Берді құдай, рақымымен белгілеп.

5470 Бұл бектікті берді саған даралап,

Ей, білікті, шүкірлік ет бағалап!

Хаққа табын, сеніп адал құлқына,

Бауырмал бол, түзу қара жұртыңа.

Құмарлықты ақылыңмен қиғайсың,

Білігіңмен нәпсіңді сен тиғайсың!

Біліктінің шын сөзіне құлағын,

Білімімен тиған нәпсі, құмарын:

"Нәпсіңді үз бойдан, жаның ағарар,

Нәпсі өлсе, ділің-тілің тазарар!

5475 Сақ бол, нәпсі құлы болма, құрысын,

Құмарлық, нәпсі  екеуі дін ұрысы!"

Көңілің неге орта түсті, ей Елік,

Күшің кемел  күш қой істе сенерің.

Мұнша қатты қайғы жұттың, несіне?

Тірілігіңді ащы тұттың несіне?!

Қазынаң мол, әскер-қосын, басың бар,

Барлық іске жолшы болар, ақыл бар.

Сүйіндіріп әскеріңді сыйлағын,

Сонсоң, әскер күшімен мал жинағын.

5480 Не дейді, есті, жауды қуған асыл ер,

Асыл ерді көрсе, қасың бас иер:

"Әр кез үстем тұтсын десең, қолдарың,

Мақтап ерді, әскеріңді қолдағын!

Қошта әскерді, тілегіңді тілегін,

Жау иіліп, болар күллі тілегің!"

Қалың әскер ұстап, сыйла, тарылма,

Солар қияр саған шыбын жанын да!

Кәпір жауды жаншы, сақтан жәбірден,

Ақ пейілмен пәрмен тіле тәңірден.

Кәпір үшін қалың қосын, қол ұста,

Кәпір өлмес, сұм ажалға тоғытса.

Бұрханын шақ, өрте үйін, мал-жанын,

Жөн орнына мешіт-жәмшат салғаның!

Ұлын құл қыл, қызын күң қыл, қосын ал

Дүниесін қазынаңа қосып ал!

Шариатты тарат, ұғып, таны да,

Ізгі атағың бірге тарар бағыңа.

Мұсылманға қол тигізбе, жақындап,

Құдай өзі қорғайды оны, мақұлдап.

Мұсылманға  мұсылман, біл, туысқан,

Туысқанмен жұлыспай, жөн, ұғысқан.

Әділ заң құр, ел марқанып, көсілсін

Дұға қылып, өркеніңді өсірсін.

Құдай өзі берер саған берерін,

Екі дүние сендік болар, ей, ерім!

ЕЛІКТІҢ ӨГДҮЛМІШКЕ ЖАУАБЫ

Елік айтты:  ұқтым нәрлі сөзіңді,

Істі солай атқарармын өзім де.

Кәні, соны пайдаланар ісім, ер,

Қолдануға маған өзің жәрдем бер.

5495 Әуелі елді сүзіп, жөнге салған жөн,

Іші-тысын, құлқын біліп алған жөн.

Сүйгендерді пайда беріп сүйіндір,

Сүймегеннен без, сүріндір-күйіндір.

Бұдан бұрын жөн еліңді түзеген,

Тазартып іш тысын мінін күзеген.

Заңмен түгел түзелсін ел алаңсыз,

Арылсын жұрт іс-қылықтан жарамсыз.

Қане, елді қалай жөндеп, не істерміз,

Көз ашқызбай қабаттасты іске-іс!

ӨГДҮЛМІШТІҢ ЕЛІККЕ ЖАУАБЫ

Өгдүлміш бұл берді жауап:  Ей, бек!

Сен, Істі созба, кіріс тездеп, еңбектен!

Бітер істі неге ұзақ созасың,

Үлгірмесең, өмірден күр озасың.

Бітпеген іс  ертең тағы жүк болар,

Іркіліп кеп іс үстіне іс толар.

Ертеңге  деп, бітер істі тастама,

Қалар кейін, шықса ісін басқа да!..

Түзетіп тұр, тазалап тұр ел ісін,

Елге, өзіңе болар ертең  кенішің.

5505 Жаман болма, жаманға қу жаманды,

Шығар елден барлық жаман, арамды.

Тұра болып, түзет ділді, тілеуді

Жамандықты жақсы құлық түзейді.

Бар қылығы қырсық, қырсық кісінің,

Жамандықсыз қыры келмес ісінің.

Жаласы бар жолама сен жаманға,

Шуағы бар қосыл адал адамға.

Былай депті көңіл ақ, адал жан,

Қылық-құлық тілінен нұр таралған;

5510 "Тұра жүріп, жамандыққа жұғыспа,

Тұралықпен шығар күнін дұрысқа!

Кім арамдық қылса, керер арамдық

Адамдардың жолы әрқашан адамдық.

Қосын жина, өзге шараң жоқ, Елік,

Елді түзер әскермен бек көгеріп.

Әскеріңді сайлап, жасқа қасыңды,

Ашты  тойғыз, байыт кедей-пақырды.

Қызмет еткен жүрер үміт-сеніммен,

Безер, тұрмас үміт үзіп, жерінген.

5515 Қызметші де түрлі-түрлі ойласаң,

Танып, талғап жұмса, жолдан таймасын;

Бірі тілер абырой, бақ, беделді,

Қыбы қанса бер абырой дегенді.

Тағы бірі тілер сенен мал-тауар,

Жаның пида қылар тауар алса олар.

Тағы бірі байлық тілер, даңқ тілер,

Ат-тон тілер, һәм абырой-бақ тілер!

Ер жүрекке, бер аямай күмісті,

Қылыш ұрсын, ашсын кентті, ұлысты.

Болса ойлы, ақылды, әрі білікті ер,

Жомарт қолмен, қадірлеп мал-мүлік бер.

Қолпаштама болса залым, құлқы тар,

Ел билетпе жылатар да, ұлытар.

Байлық беріп есіртпе сен есерді,

Шәксіз, у қып қайтарады есеңді.

Тыңдап көргін білімді бек бүй дейді:

"Кісі қоры  байыса бас имейді!"

Байыптағын, ей ер, надан, жаманды,

Байыса ессіз  артар зұлым, арамдық!

Байытпағын, ей ер, надан, жаманды,

Байыр надан  байыр бірге арамдық!

Мұқтаж болса, кісі ізгі қылықты,

Бұзылар да, құртар, ізгі құлықты.

Қолы қысқа болса ізгі, игінің,

Жаны жүдер мұқтаждыққа килігіп.

Құлқын түзер, жамандарды жасқағын,

Жақсарсын көп, жақсыларды мақтағын.

(Құты қашсын, жамандарды азапта,

Құты тассын, жақсыларды мадақта!)

Мейірбанды жақын тұтып, жақ болғай,

Ұятсызды жырақ тұтып, сақтанғай!

Кім зарарлы, кім пайдалы, залалсыз,

Ей, білгір, бек, танып, талғап аларсың.

Сүйетінін, сүймейтінін таны да,

Сүйгенді  сүй, жасындай ти жауыңа!

Сүйеуіңді қаламаса  алыс қыл,

Сүйгізбе де, бермей ішті қарысқын.

Аманатты қиянатпен теңгерме,

Жарамдыны жарамсызбен тең көрме!

Бұйырма, айтпа бір істі екі кісіге,

Болмай, бітпей қалар бітер ісің де.

Ісіңді  істі білгендерге берерсің

Іс білмесе, өзі мұң жер, көрерсің!

Жағынғаны үшін ерге іс берме,

Таңдап тапсыр, іскерлігін ескер де!

Ел пайдасын, өз пайдаңды тіле де,

Кісі ақысын аңдыма да, жүдеме.

Пайдаң үшін көңіл аулап, жағынба,

Ел пайдасын ойла, өзің тарылма!

Пайдалыға пайдаң тисін, алайда,

Пайдасызды маңайлатпа, абайла!

Қадір тұтып, сен пайдалы кісіңді,

Тапсыр оған, Елік, керек ісіңді.

5540 Сен атқарар істер осы, ей, Елік,

Мұны істесең  гүлдер елің, түзеліп.

Жақсы атанып, құтаярсың өзің де,

Сенен кейін қалар атың, сөзің де.

Халық байыр, елдің орны түзелер,

Қалауыңша қазна-байлық түзілер.

Не дегенін тыңда жаны бай кісі,

Мейірімі тіл, діліне сай кісі:

Қай ел бегі жақсы болса дуалы

Сол ел халқы байып, күш туады!

5545 Ел байлығы  бек байлығы саналар,

Қаласаң  оны, тұт қаласаң мынаны!"

Ұлыс, кентті аршы ұры-қарыдан,

Аман етсін керуен, құл арыған.

Елдің ішін зорлықшыдан тазала,

Тысын күллі қарақшыдан тазала.

Жаза кесіп түзет құлқын наданның,

Жарасады жамандыққа  жамандық!

Жамандарды ұстау керек зынданда,

Босат оны жақсыға ой бұрғанда.

5550 Бұдан да өзге адамдар бар алуан,

Жолың ашық болсын, бөліп танып ал

Тағы бірі  білім қуған ғалымдар,

Ғылымменен құт-береке табылған.

Қадірле, олар не айтса да ергейсің,

Шариат ұстап, иіліп, бой бергейсің!

Тима хақын, ас-ауқат бер оларға,

Мұңайтпағын, ей бек, қара обалға.

Білім беріп, көңілденсін күйленсін,

Білімсіздер одан білім үйренсін.

5555 Мұһтасіптер мүлде бөлек бұлардан,

Қолы күшті болсын, берік шынардан.

Тыйып ұстап пасық, қырсық, кезбені,

Мешітке тартса жамағатты елдегі.

Қызметші бар, қия бассаң  басынар,

Осал болсаң, басқа шығып тасынар!

Жүк көтермес, өзің жүгін артарсың,

Жүгін тасып, сор-азабын тартарсың.

Бұдан басқа, қара халқың қалады,

Әділ заңмен, оларға оң қарағын.

5560 Бұл  үш топ. Соны еске сақтағын,

Басын қоссаң  басың қатып жатқаның.

Бірі байлар, көзі шелді, шелді іші,

Бұл халықтың күштілері, белдісі.

Бұлардан соң, қара, орта кісілер,

Қол тигізбес олар байдың ісіне.

Бұлардан соң келер кедей, бейшара,

Ең алдымен соларды күт, ей, сара!

Байдың жүгін орташаға артпағын,

Орташалар бұзылады мастанып.

5565 Орта жүгін артсаң егер  торығып,

Кедей байқұс аштан өлер зорығып!

Сүйе  кедей орташаға ауысар,

Тырысса  орта байлықпенен қауышар.

Орта  байып, орта болса пақырың,

Бай байыса, түгел сенің асығың...

(Пақыр орта болса  оңғаны кеміңнің,

Байыса орта  байығаны еліңнің.)

Ел түзеліп, табар халық ырысын,

Дуа тиіп, жайнар ғұмыр, жұмысың.

Үш орданың ханы айтқан, білерсің,

Соңында ізгі ат қалғанын тілерсің:

5570 "Өлгенде кім болса ізгі есімді,

Үзілмейді аты дұға секілді.

Қалса атың әрі мәнді, әрі ізгі,

Ұмытылмассың қайта туған тәрізді.

Жер үстінде, не астыңда жатарсың,

Жетер, өзің жақсы атпен атансаң.

Ғұмырыңды жақсы атпен жасағын,

Өлсең, мәңгі қалар жақсы атағың!"

Үш хақы бар бұқараның, көр, сен де,

Хақын өте, күш көрсетпе өлсең де.

5575 Күміс елде таза болсын, саф болсын,

Ийәрін* бақ, аппақ болып қақталсын.

Тағы бірі, халқыңа әділ заң бергей,

Бір-біріне күштімсітпей, теңгергей!

Үшіншісі, күллі жолды қорғағын,

Қадағалап қарақшы, ұры болмауын.

Өтеп осы хақыларын жұртыңның,

Ей, сақи бек, өз хақыңа ұмтылған!

Бұқараға үш хақың бар сенің де,

Құлағыңа, құй оларды тегінде:

5580 "Біріншіден, қадірлесін жарлығың,

Не болса да, тез тындырсын барлығын.

Екіншісі, қазына хақын жемесін,

Ей, қолы ашық, дәл уағында төленсін.

Үшіншіден, жауы болсын жауыңның,

Сүйсін ділін сені сүйген қауымның.

(Үшінші  қас-жауы сенің қасыңның,

Досы болса сеніп, сүйген досыңның!)

Өтер болсаң, сен өзіңнің хақыңды,

Олар да өтер қарызыңды, ақыңды.

Бек жол жүрсе, жүргені жөн солай,

Ұлық, ел де болса болсын осындай.

Содан халқы білсін бектің бағасын,

Бегі игі боп, атақ-даңқы тарасын.

Сенің құтың ел-жұртыңда, ей, Елік,

Екі әлемде көрер қызық, керегің.

Одан кейін білгір, дана, ғалымың,

Тынбай елге берсін білім, тағылым.

Мұһтасіптер қолы күшті, табанды,

Жамағатты кезіп, тыйсын жаманды.

Саудагерлер аманатын сақтасын,

Шәкірттердің насихатын жаттасын.

Тарышылар баптап егін, даласын

Малшы-жалшы көбейтсін мал, қарасын.

Әскер қалды енді ісіңе ұстарға,

Қарсы жортар бөріге де, дұшпанға.

Сүйіндіріп, оларға сын арнағын,

Бөліп алып, бөтен іске салмағын.

Сыйла еңбегін, дүние бер нешеме,

Қадір тұтып, байыт, күшін еселе.

Бөрі, жауға күш, қаруын сайлатқын,

Досқа дос боп, жауды елім боп жайратсын.

5595 Іс, тілегің болып тыныс аларсың,

Күллі ісің бітіп тынышталарсың.

Қос жаһанның қызығына қанарсың,

Тәңірінің ризығын табарсың!

Туралық бұл Тура тірлік етерсің,

Туралықпен тілегіңе жетерсің.

Туралығың үшін сүйер тәңірің,

Өштеспе елге, ұстап жолдың әділін.

Көкірегі ояу, сәулелі ердің сөзі бұл,

Мәнісі ойдың  куә, көзі, өзі бұл

5600 "Шындықтай нақ тұп-тұнық боп тұнар көк,

Шындықтай нақ жерді жарып шығар көк.

Тайсалма сен, шындықты бақ қашан да,

Қайсар шындық көрер екі жаһанда!"

Елік, бұлар білгендерім, түсінгін,

Соны айттым, жайдым іші-тысымды.

Қос әлемде ғибрат етер сөздерім 

Осы еді. Ұқтыруды көздедім.

Жақсы атқа жақын жаһан қызығын,

Тиер саған түбі, жұмақ шырыны.

5605 Мал-дүние озар, құлдай ерсең де

Қалдыр жақсы атақ, өзің өлсең де.

Ғалым сөзі мұны жақсы меңзепті,

Сөз бен мәнін түйіп, мірдей көздепті.

"Атым жақсы болсын, өлсем, мақұлда,

Ақыр тірлік қалса, қалсын атым да!

Жақсылық қыл, шығар жақсы атыңды,

Атағыңмен ұзарт мәңгі жасыңды!"

Бұл сөзді естіп Елік қатты шаттанды,

Көңіл, көзі жанып, рақаттанды.

ЕЛІКТІҢ ӨГДҮЛМІШКЕ ЖАУАБЫ

5610 Көп мадақтап Өгдүлмішті мақтады,

Айттың  деді,  білгеніңді ақтарып.

Құдай тауфиқ, баян берсін бүгіннен,

Ұстанайын сөздеріңді жүгінген.

Жәрдемшіге сені берген раббым,

Не тілесем қайтармас деп ұғамын.

Құдай берсін тілеуіңді іздеген,

Түгел бердің тілегімді, ізгі ерім!

Енді маған мейіріңді себерсің,

Жаны жайсаң, құптап жәрдем берерсің!

5615 Саған сендім, шын иландым, расында,

Ей, көріктім, сөз, сырыңды жасырма.

Бүгін күндей жарығыңа бөлендім,

Енді, сенің саяңда күн көрермін.

Жақсы айтыпты, ділі нұрға толған ер,

Қосылып діл тілі  толық болған ер:

"Көңілің кімге сенсе, сана, айнаңдай,

Өзіңді одан таны, қара ойланбай!

(Көңілің сенсе, көзден таса қылмағын,

Содан таны өз бейнеңнің қырларын.)

Жайсаң кісі айнаң болар, қаласаң,

Түзер құлық-мінезіңді, қарасаң!

5620 Кімнің жаны болса өзіңе шын жақын,

Сеніп оған, дұрыс жақын қылғаның.

Сенгеніңмен еркін сөйлес, қорықпағын

Сенген кісің айтса, сөзге тоқтағын!"

***

Өгдүлміш хан сөзін естіп, діттеді,

Көзі жайнап, сүйінді де: "Құп!"  деді.

Елік сөзін үзді, үнсіз тынды да,

Кетті аттанып, енді Өгдүлміш тұрды да.

***

Содан бері Елік тыным көрмеді,

Бейнет шегіп елін түзеп, жөндеді.

5625 Қалды жаман, жиды бәрің жақсының 

Жақын тартты, сеніп жұмыс тапсырып.

Түзелді де, елі-жұрты тазарды,

Ай, күн, жылы, тілі тыншып, жаңарды.

Ел толысып, артты тірлік татымы,

Сүйінішпен күлді, ырысы тасыды.

Өгдүлмішті қолдады Елік сенді де,

Қадір тұтты, іс тізгінін берді де.

***

Кешті Өгдүлміш, уайыммен көп күнді,

Еңбекпенен біраз ғұмыр өткізді.

5630 Байқап көрді өзін, құлқын, істерін,

Сөнген шоқтай жігіттік шақ өшкенін.

Көзін ашып, көңілі өксіп жүдеді,

Жан-тәнімен тазармақты тіледі!

73

Өгдүлміштің текке өткен тірлікке ашынып, тәубеге келгендігі айтылады

Ғафылдықпен,  деді,  текке күліппін,

Тірлік зая кетті, босқа жүріппін.

Ғұмыр өтті, буын кетті, әл тайды,

Қолға таяқ тиді, тәнім қартайды!

Өкінді, айтты:  Ессіздікпен күн өтті,

Тірлік бітті. Түнім қара түнек-ті.

5635 Тілек, мүлік бәрін малдай жалмадым,

Малдай тірлік кештім, талғай алмадым.

(Малдай, тірлік құнын біле-білмеппін,

Малдай күйсеп, ойға ештеңе ілмеппін).

Деді:  "Бекер, масайраппын алаңсыз,

Күнім өтті, қапы қалдым, амалсыз.

Жігіттіктің күні өтті асығып,

Күйінемін, әл тайған соң ашынып.

Әлім жетті, тірлік тынып тоқтады,

Құтылатын жоқ шарасы, соқпағы.

Бозарды бас, бозарды көз суалып,

Күзгі шептей сақал қалды қуарып.

5640 Отыз екі тісім  аппақ інжулер,

Жібі үзіліп, сетінеді бір-бірлеп.

Күндік жерді шолар, қайран, жанарым!

Қасымдағы ерді көрмей қаламын!

Тұнып құлақ еститұғын қиырды,

Енді ымдасып сөйлеу маған бұйырды.

Құзғын түстес қара еді басым да,

Басқа аққу қонды, жетті жасым да.

Қайтар уағым болды, енді құдайдың

Күнәм үшін, кешірімін сұраймын.

5645 Уақыт келді қайтатұғын, есіл ер

Мінәжат еттім, күнә болса  кешірер.

Бар жарамсыз қылығымды тастадым,

Көңілімді тез тазарта бастадым!"

***

Тәубе қылып, тілек тілеп, жүгінді,

Тәңірінен кешірім сұрап, бүгілді!

Ойына алды, айтты:  Енді саспайын,

Сабырсыздық  жау, жаулыққа баспайын.

Әуелі, істі алу керек кеңесіп,

Қуу керек жамандықтың елесін.

5650 Кеңесіп іс жасау керек кеңінен,

Кеңеспеген кісі өкініп, өкірер.

Тыңда, бұған сара кісі не деді:

"Ақыл-кеңес  күллі істің дауа, емі!

Кеңескен жөн жақыныңмен сенісіп,

Күллі іс бітер кеңесумен келісіп.

Кісі өз ісін кеңесумен оңдайды,

Кім болса да, кеңеспесе  сорлайды.

(Кеңеспесең  өзің, азап шегесің,

Келте болмас пішілген тон кеңесіп!)

Енді мен де туысыма барайын,

Бұл іс жайлы ақыл-кеңес алайын.

5655 "Жарайды!" деп, құптаса, істі бастайын,

Қоштамаса, құр кеңесті тастайын.

Кісі өз ісін біле бермес бағамдап,

Басқалардан сұраған жөн хабарлап.





Ер кеңессе  білігі артып, бекінер,

Кеңес, білік қосылса қол жетілер.

Кісі өз ісін тындырады кеңеспен,

Не дейді екен, тыңда адамды кеңескен:

"Не істесең де, ер кеңесін елегін,

Кеңеспейтін кісіні дос демегін.

5660 Қор болмассың, кеңесіп ал әуелі,

Кеңесті асыл тілегіне теңегін!"

***

Кеш жатты да, ерте тұрып баптанды,

Атын мініп Елік жаққа аттанды.

Рұқсат сұрап, жөн-жобамен келді еніп,

Қадір тұтып, оған орын берді Елік.

ӨГДҮЛМІШТІҢ ЕЛІККЕ САУАЛЫ

Өтініш айтты, қалмай сыр бүгіп:

"Бауырыма барғым келіп түр бүгін.

Тез келемін, жарылқасаң, барайын,

Зиярат қылып, ақылдасып қалайын!"

ЕЛІКТІҢ ӨГДҮЛМІШКЕ ЖАУАБЫ

5665  Ей, біліктім, барсаң барып келгейсің,

Деді Елік,  менен сәлем бергейсің!

Хаққа сырын ашқан күні, егіле 

Ұмытпасын дұғасын да, мені де.

Жазығымды сұрап берсін хұдадан,

Кешіргей керім, болғай дуа дұғадан!

***

"Жарайды!"  деп тұрды Өгдүлміш, аттанды.

Үйіне кеп түсті, жаны шаттанды.

Жаһан жүзі алтын түске шағылды,

Күннің жақұт өңі запыран жамылды.

5670 Түнерді өңі, түйіп аспан қабағын,

Ұйқыға енді, жұмып күллі ел жанарын.

Намаз оқып, төсегіне ол енді,

Көзін жұмып, ой-қиялға кенелді.

Мызғып алып, қиял кешіп бірауық,

Ояу жатты, кетті қара түн ауып.

Төсекті оңдап, батты ұйқыға тереңдеп,

Кетті оянып, елегізіп, елеңдеп.

Содан қайта кез шырымын алмады,

Ояу жатып, ойды-ойға жалғады.

(Содан қайта ілінбеді екі көз,

Уайым меңдеп, жеді жаның жегі сөз!)

5675 Жерден ұшқан от-жалындай лапылдап,

Қарақұс та ұшты қанат сатырлап.*

Иылдырық*, айғыр* туып көрінді,

Әрәнтір* көп қосылды да, төгілді.

Сүкіш* ұшып көтерілді қалықтап,

Ыбры айтып үні шықты шалықтап.

Шығыстан күн нұры шықты, ай батып,

Бас көтерді жердің жүзін жайнатып.

Найзадай нұр бұлтты түрді ұзарып,

Алабұртты көктің жүзі қызарып.

5680 Жаһан жайнап, алтын шапақ кернеді,

Қайғы-түнек таран, шаттық тербеді.

Тұрып, дәрет алып, намаз атқарды,

Атқа мініп, бетке алды тау, шатқалды.

Келіп түсті, қақты ақырын қақпаны,

Туысқаны қарсы алды, ішке аттады.

(Біліктінің сөзі үлгі басқаға:

"Бұл күнгі істі  бүгін тындыр, тастама!")

Қапы қалма, іссіз текке теңселме:

Бүгінгі ісің  даярлығың ертеңге!

Іштім, жедім, жүрдім малдай бекерге,

Құр өтті өмір болмаған соң жетең де!

5705 Дүние, тілек көптігінен семірдім,

Арықтайтын кезім келді, жеңілдім.

(Семіздіктен жаным-тәнім тұншықты,

Арылар кез жетті қуып қырсықты.)

Рақатқа бөкті тәнім ылжырап,

Аяқ басып, тік тұратын туды шақ.

Көп адамды қас қып алдым шіреніп,

Көңілдерін хош қылайын түзеліп.

Кісіге көп тигіздім тіл, қолымды,

Оңымды оңдап, табайын оң жолымды.

Кісілерге көп тиді сор қырсығым,

Түзелейін, әзіздікке құлшынып.

5710 Хақтан безген күнәһармын, наданмын,

Күллі күнә, кінә көмген хараммын

Бүгін оған тәубемен мен барайын,

Иемнен өзім пұрсат тілеп қалайын.

Тәу етейін жаным бойдан ұшқанша,

Мұрша бермес, ажал құшса мыстанша!

Не дегенін, тыңда, ғалым көреген,

Ей, тасбауыр, бұл саған да өнеге:

"Ажалды ойла, құдайды ойла тіріңде,

Өлім тұтса, опынарсың түбінде...

5715 Тәубе қылып, бұл тірлікті бағамда,

Қапы қалма, өлім қолы жағаңда!

Жігіттікте қызмет ет, қайраттан,

Қарттық келсе, қаларсың күш, айбаттан.

Өмір барда мекерліктен қашарсың,

Өлімді ойлап, тірлік қамын жасарсың.

Өлім келмей, есіңді жи қалайда,

Өлім жетсе, амал болмас, абайла!"

Осы оймен келдім саған, білгейсің,

Өзің кеңес, ақылыңды бергейсің.

5720 Жан бауырым, қан-жаны бір, сенерім,

Не істейін, ақылыңды бер, ерім!

74

Одгүрмыштің Өгдүлмішке кеңес беруі айтылады

Жауап беріп, айтты Одғүрмыш:  Тыңдағын,

Мен сөйлейін, інім, көңіл сырларын.

Бұрыпсың сен, оң ниетке жүзіңді,

Хұда тауфиқ беріп, ашсын көзіңді!

Жақсы ниет  ниет қана, қарасаң,

Дұрысы, оны іс қылуға жарасаң.

Айтайын, біл, бірінші оның шарасын,

Әзірленіп, кіріс, танып шамасын.

5725 Бүгін саған онда тұрған жақсырақ

Бүгін маған мұнда тұрған жақсырақ.

Елге бүгін сенің пайдаң көп тиер,

Ал, тимесе  елін қарғап, көп сілер.

Ел ішінде қолыңды ұзын етті Елік,

Сауабын ал  жақсылық қыл ескеріп.

Ел рақат көріп, халқың жүгінер,

Дұғамен бір атын түспес тілінен.

Не дегенін, есті, ердің данасы,

Әділ кісі  кісілердің сарасы.

5730 "Елге пайда берсе, болып ісі оң,

Кісілердің ішіндегі кісі сол!

Безер кісі пайдасыздың, маңынан,

Пайдалы ердің кетпес елі жанынан!"

Жақсы болса ердің ниет-құлығы,

Іс-тілеп түгел болар ғұмыры.

Ниеті оң  тек жақсылық табады,

Ниеттен-ақ жанға сауап алады.

Әділ заңын елге ырыс үйірер,

Хан мен халық сүйер сені, сүйінер.

5735 Заң түзелді  жақсылық кең жайлады,

Кетті құрып зар жамандық қайдағы.

Тастап бәрін, келсең мұнда отырып

Іс бұзылар  өкінерсің, опынып!

Іс бұзылса, заң бұзылса  ер азар,

Ел бұзылар, бары қайтып, жер азар.

Орныңа ессіз келе қалса, білгін ер,

Еліңді езіп, ойран қылып бүлдірер.

Жаман  елді жаман жолға тартады,

Жаман із сап, бар жамандық артады.

5740 Мұны сенен сұрайды ертең жаратқан,

Жақсы атақпен құтылмассың жауаптан.

Заңды бұзба, жамандарға ермегей,

Жаманнан без, қол ұшын да бермегей!

Не дейді, ойлан, сенген жақсы ғұрыпқа,

Өсиет қылды ол, өнегесін ұмытпа.

"Заңды бұрма, ессізден қаш, ерме сен,

Құлқы зұлым ессізге қол берме сен!

Жақсылық ет, түзу заңды ұстанып,

Қос жаһанда еш жамандық көрме сен!"

5745 Жақсылыққа тауфиқ берді саған хақ,

Жолың ашық, еш тайсалма, алаңдап.

Жақсылықты несіне енді бұзасың,

Жаласына қаласың да, тынасың!

(Шырық бұзып, не жақсылық табарсың,

Ей, ақкөңіл, жаласына қаларсың.)

Елден безіп, құтыңнан қол үзгенмен,

Не жақсылық іздейсің сен бұл жерден!?

Бұл жер маған ыңғайлырақ дегенім,

Мынау еді, айтсам мәніс, себебін

Маған дүние-дәулет бітіп көрмеді,

Тілегімнің бірі қолға келмеді.

5750 Қатыспадым, біліп ел-жұрт арасын,

Бектер құлқын сезбедім мен, жанасып.

Бұл жалғанның дүние-малын көрмедім,

Жаман-жақсы деп кісіні бөлмедім.

Хәлім оңбас, енді анда барсам мен,

Біліп тұрып, құлшылықтан тансам мен.

Егер, кісі алтын-күміс көрмеген,

Көрсе, құрыр, буынан-ақ өртенер.

Сөзді тыңда сарттар басы андаған

Қытай, жерді керуені шарлаған:

5755 "Кедейлікпен күн еткізген пақырың,

Байып кетсе, болар нағыз тасырың!

Байып кетсе, қайыршы да, бағы бар,

Бұрынғы ақ жолынан тез жаңылар?

Құтсыз-бақсыз, дәулет бітсе құт қонып,

Құлқы өзгеріп, тиер елге жұт болып.

Әкім болса, әкімдікті білмеген,

Қатты тиер елге қолмен, тілменен!"

Көрдің, білдің: мал-дүние жидың да,

Көңіліңді һәм нәпсіңді тыйдың да.

5760 Кезің тойды, көңілің де бабында,

Жарастықпен жүрсін Елік жаныңда.

Мұның бәрі бір құдайдың пейілі,

Төккен күллі жақсылығын, мейірін!

75

Адалдыққа-адалдық. кісілікке-кісілік жасау туралы айтады

Бұл бір түрлі, тағы бірін айтамын,

Тыңдап мәнін, мағынасын, байқағын.

Жаңылдың ба, қарайды ма жанарың,

Қандай, оймен мұндай істі қаладың?

Ей, әзіз ер! Опалы, есті адамға,

Мақтау-мадақ, білсең, көп-ақ ғаламда.

5765 Сүйенеді заңға жаһан, жер,

Кісілік қой кісіліктің белгісі!

Қайырымға жасар кісі қайырым,

Жақсылығын он есе өзі қайырып!

Асыл болса кімнің ата тегі егер,

Одан елге пайда тиер, сене бер!

Ұрық суын ұрлап алса анасы,

Ұлы жұт боп, тиер елге наласы.

Ұмытпа енді жақсылығын бегіңнің,

Сені демеп, киіндірген-жегізген.

5770 Ақыл, білік, күллі құрмет-беделге,

Есік ашқан Елік, өзің келерде.

Ұлық қылды, атақ беріп демеді,

Ізгілікке есік ашып, еледі.

Ұмыттың ба, жақсылықты сен енді,

Жақсылықпен жауап берер кез келді!.

Айттым, досым, ащырақ та, ашық та,

Ашуланба, көңіліңді жасытпа!

Ақиқат сөз көңілге ащы соғады,

Сіңіре алсаң, балдан тәтті болады.

5775 Ашуланба, қату келер қалар сөз,

Өзің, ащы болма, ащы адал сөз!

Мұны меңзер келді сөздің кезегі,

Ей, шырайлым, есті сөзді елегін:

"Шын сөз ашты, у да болса сіңіргін,

Тиіп пайда, сүйіндірер, сіміргін!

Шын сөз  ашты, қатқыл тиер жаныңа!

Басқа асыл сөз бар ма, кәне, тағы да?"

Әкең өлді сенің сәби шағыңда,

Көрмедің сен өнегесін, бағын да!

5780 Тәрбиелеп баулыды Елік, өсірді,

Санатқа сен кірдің, жиып есіңді.

Құл-күң, жер-су, ат-айғырлар баршасын,

Сыйлап Елік, ашты дәулет қақпасын.

Күллі рақат, жақсылықты игердің

Жайылды елге абыройың, күйлендің.

Жарар ма енді: ойлан, жина есіңді,

Жау сияқты кері бұрсаң бетіңді.

Пайдаң тиер шақта сенің, шалғайға,

Қашқаныңнан ер көңілі қалмай ма?!

5785 Жақсылығын жасап Елік сенген соң,

Жауап беру керек, кезі келген соң!

Көрген кісі мақтап, ерге балайды,

Опалы!  деп, атың елге тарайды.

Не дегенін, тыңда ізгі ер кісі,

Кісілік қой шын кісілік белгісі:

"Кісілікпен ей, мәрт ерім, ұлы бол,

Кісілікке түсер содан ұлы жол!

Адамшылық жаса адамға, адам бол,

Адам атын мақтаныш қып алар бол!"

5790 Көрдің ханнан мың жақсылық, мың сауап,

Жақсылықпен жақсылыққа қыл жауап,

Кісі ізгісі  қайырымды кең кісі,

Ел сарасы, кісіліктің белгісі.

Білімсіз, жас балақанның бірі едің,

Құт дарытып жол көрсетті  түледің.

Жан-тәніңмен қайтар енді ырысың,

Күні-түні жатпа, тындыр жұмысың.

Жақсылыққа жақсылық қып жетесің,

Берер саған құдай өзі есесін.

5795 Мейірімді, кісілікті кісінің,

Ақ көңіл ұққын сөзін түсініп:

"Кімнің асын ішсең  соның ісін біл,

Мейірімі өсер, асың да адал  түсінгін!

Тұз-дәм хақын бағып, өтеп адалдар,

Басын берер  асын берген адамға!"

Бар тілегің болып, таптың ізгі жол,

Енді өзің мейірімді, ізгі бол!

Кидің өзің небір жібек, асылды,

Көз қарығып, қас-дұшпаның басылды.

5800 Енді Еліктің даңқын шығар, шаттансын,

Жаты басын иіп, жауы жасқансын!

Тілек, мүлік бәрін алдың арындап,

Бұқадай дәл мойын, жалың қалыңдап.

Бұл күшіңді арна Елікке, тартынба,

Ұзақ ғұмыр тілер саған халқың да.

Дүние малын жидың байып, қонды бақ,

Міндің кілең тазы тай* мен арғымақ.

Байла Елікке, көрсін күллі пайдасын,

Тілегін ап шаттансын да жайнасын!

5805 Хан тағында күшті отырсың, қайратты,

Жауы сассын, сезіп ерен айбатты.

Қол ұзартты, сөз бен билік ұстадың,

Қабағыңа қарады дос-дұшпаның!

Сен енді оған жақсы дұға арнағын,

Ұзақ жасап, артсын дәулет, аруағың!

Әсілі оңды кісі ізгілік жасар да,

Мәңгілікке аты қалар жаһанда.

Араб сөзі жақсы айтыпты саралап,

Білу жөнін кісі әсілін бағалап:

5810 "Кісі әсілін танытады* қылығы:

Ісі қандай  сондай тіні, құлығы.

Құлқы ізгінің қылығы да әдемі,

Оңбағандық  оңбас құлық әлегі!"

Елік құлқы бұзылса өзің оңдарсың,

Қайтарарсың, білік қосып қолдарсың.

Елік басшы, күллі ізгілік басыңда,

Одан қашып шеттеме, бол қасыңда.

Маған сеніп, өзің кеңес сұрадың,

Айттым саған білгенімнің құнарын.

5815 Айтқанымды көңіліңмен шамала,

Сарала да, іске асырып, бағала!

5860 Мені қанша жақсы көрсең, бағала,

Шырай берме ғайбатшыға, жалаға,

Батыр ердің сөзін тыңдап көргейсің,

Есте сөзге ықыласты бөлгейсің:

"Жүрек бір ет, ет бұзылар, білгейсің,

Ей, батырым, сақтап, бағып жүргейсің!

Көнбеген ер қанша ғайбат, жалаға,

Құлақ түрер, өсек кірсе араға.

Қанша ақылды, берік бегің, қарасаң.

Жалақорды жақындатса-ақ адасар!

5865 Денең ел де, бек  жүрегің сыз батар,

Сөз жүректі жылытар, бірде мұздатар!

Тәніңнің Төрт белгісі бар арбасқан*

Шаттандырып, енді бірі зарлатқан.

Ширатар да, енді бірде бүлдірер,

Жылатар да, енді бірі күлдірер.

Сүйініш күт: күйініш кеп  қашарсың,

Күйініш де, сүйініш кеп  сасарсың!"

Ойым мынау  Елік, құлақ түрерсің 

Бұл жалақор иттен жаман, білерсің!

5870 Көңілің қалса, түңіліп мін тағарсың,

Еңбегім еш болар, теріс қарарсың.

Тілегім һәм өтінішім: Кімде-кім,

Жала жапса  жөн өзімнен білгенің!

Түгел сұрап, талдап-тергеп, тексергей,

Неге шағым қылса, соны ескергей!

Шағымшының сөзін тыңдап, талдағын,

Айырып біл шындығын һәм жалғанын.

Жақсы айтыпты бұрынғылар алдыңда:

"Сөзді тыңда, көңілде дық қалдырма!"

5875 Бұдан өткір сөз бар, тыңдап көрерсің,

Ішке түйіп, істе көңіл бөлерсің.

"Керегіңді ал, күллі сөзді тыңда да,

Керексізден қаш, малданып жырғама!

Бәрін тыңда, ақ-қарасын аңдағын,

Шыншылын ал, жазала да жалғанын.

Өтірікші дүние күйретер,

Шыншыл қолы ұзын, өрге сүйретер!"

Айтты Өгдүлміш:  Сенің асыл затыңды,

Қасиеттеп, жайды құдай атыңды!

Хақ құт берді, ізгі тілек қылғайсың,

Бақыт қонды  көңілді оңға бұрғайсың!

Баянды, ұзақ бектік құрсам десеңіз,

Төрт шартты орында, түгенделер есеңіз.

Бірінші  Тіл: ақ сөйле, айт ашығын,

Екінші  заң: ұстан адал, асылын!

Үшінші  елге қолың ашық, сақи бол,

Жаныңды қос, жұртпен мәңгі бақи бол!

Төртіншісі  керек қуат, қайсарлық,

Жаудың мойнын иіп, тегіс жайпарлық!

Бек қолынан бұл төртеуі келмесе,

Жасып, жүдеп, бола қоймас елде еңсе!

Бек жұлдызы сонда ғана жанады,

Бектік ісі сонда жөнін табады.

Осы жолдан тайма, бұзба алаңдап,

Бұл жол қалған бұрынғы өткен бабаңнан.

Бек бұл жолдан тайса, әсте, оңбайды,

Бектік бағы ұшар, қайта қонбайды!

5910 Адамның үш түрін қоштап, сүйерсің,

Мен айтайын, сен есіңе түйерсің:

Бірі  алып, құрыш жүрек кісілер,

Қылышымен елге пайда түсірер.

Екіншісі  елші, ғалым, даналар,

Кеңестерде елдің ісін бағалар.

Үшіншісі  хатшы, зерек күллі істе,

Қазнаң толар, білгір шығыс-кіріске.

Сен бұларды айырып ал, байыптап,

Сый-құрмет қыл, еңбегіне лайықтап.

5915 Сонда, ісін өрлеп, құрмет көбейер,

Ел байлығы тасыр, жерің кеңейер.

Жақсы атың шығып, даңқың тарайды,

Жақан халқы бір көруді қалайды!

Ойлы кісі айтқан сөздің ақ шынын:

"Кісі өлсе де, өлмес аты жақсының!"

Не ғұмырлы, тек ізгі атың ғұмырлы:

"Кісі өлер, жақсы ат жықпас туыңды!"

Мәңгі тірі аты жақсы ер өткенмен,

Шіріп, қара жер астында кеткенмен.

5920 Тірлік емес, жақсы ат тіле  тілесең,

Атың жақсы болса, мәңгі тірісің!

Тірлік қандай? Жақсы ат қандай?

Айырып Айтқын, есті ер, жаса маған қайырым.

Бұл жақсылық  шындық, пәктік көзі ғой,

Ал, тіршілік  жақсылықтың өзі ғой.

Кім ізгілік етсе  тірі ол, тірегің,

Кімнің құлқы харам болса  тірі өлік!

Көшер жалған, ізгі құлық көшпейді,

Құлық болса, жөн жорық та өшпейді!

5925 Пәни жалған жүзін теріс бұрады,

Қайырым қыл, сол тіршілік мұраты.

Нәрсеге құл болма, Елік, күйерсің,

Опа бермес бұл дүние, білерсің!

Ойын сынды бұл дүние мінезі,

Аяғын күтсең, бірден басын тігеді.

(Бұл дүние құлқы сиқыр, ұрынсаң,

Басың кетер, аяғына жығылсаң!*)

Өсіп-өнер, қатыспа сен ойынына,

Ал, қатыстың, тұзақ түсер мойыныңа.

Жазбасы бар хатқа түскен ілімнің,

Ей, ақ жүрек, ұмытпа оны біліп жүр:

"Бұл дүние қылығы ойын, ойын құр,

Сен, қатыспа не қыласың ойынды!?

Құлдық ұрып, орында үкімін иеңнің,

Орындамасаң, онда иіп бойыңды!"

***

Міне, Елік, менің біліп-түйгенім,

Іші-тысын бірдей саған сөйледім.

Сезімді алсаң алғай, егер алмасаң,

Шүбәң қалмас, өзің керіп. аңдасаң!

ЕЛІКТІҢ ӨГДҮЛМІШКЕ ЖАУАБЫ

Елік айтты: Тауфиқ бергей, не дейін,

Бір құдайдан медет, көмек тілейін,

5935 Тілеуіңді беріп құдай, жар болғай,

Нұрыңды құй, түнекке орын тар болғай

Күллі істі көзден таса қалдырма,

Сақ бол, құлақ жанарыңды талдырма.

Күшің жетсе  тындыр, маған қарама,

Жәрдемдесем, көнбесе іс шамаңа!

***

Елік сөзін үзді, тілі байланды,

Тұрды Өгдүлміш, кетуге енді сайланды.

Атын мініп, тез жетті үйге қайтарда,

Кірді үйіне, тонын шешіп жайланды.

5940 Кешке жатып ерте тұрып аттанды,

Кірді ордаға, албарында ат қалды.

Қайраттанып істі Өгдүлміш басқарды,

Тізе бүкпей бар жұмысты атқарды.

Халық рақат көріп, жаман жайнады,

Сүйінішпен Елік ұзақ жайлады.

Тарады елге жақсы лепес сенгісіз,

Аты қалды мәңгілікке сөнгісіз.

Не жақсы, көр, әуелі әділ заң жақсы,

Әділ заңмен бектің аты қалмақшы!

5945 Ел басшысы болса бектің алғыры,

Мәңгі мұңсыз елі-жұрты, барлығы.

Құлқы түзу, іскер болса халқы бар,

Онда бектер күні туып жарқырар.

Бұл бектерді құдай қолдап-бағыпты,

Елі жақсы болса, бегі бақытты!

Елі сорлы болса, бегі сорлайды,

Сорлыға сорлы қосылса  оңбас, сол  қайғы.

Ел түзелсе, бектің құлқы ағарар,

Бек түзелсе, ел одан да тазарар!

***

5950 Тағы біраз күн, ай өтті, жыл өтті,

Байыды ел, дүние көркін түзетті.

Тұман тарап, ашылды көк ғажайып,

Түзелді өмір, құрыды лаң азайып.

Құдайға Елік шүкір қылды мақтады,

Мадақтады, мақтады көп, жақтады!

Баласағұн Жүсіп. Құтты білік / Алматы. Жазушы, 1986. 616-б.

(7-61, 63-535-66.)

Көне түркі тілінен аударған А.Егеубаев.





ЖҮСІП БАЛАСАҒҰННЫҢ "ҚҰТТЫ БІЛІК" ДАСТАНЫНДАҒЫ ФИЛОСОФИЯЛЫҚ ОЙЛАР

ІХ-ХІІ ғасырларда Жетісу қоғамдық ой-дүниесіндегі көрнекті тұлғалардың бірі Жүсіп Баласағұн болды.

Түрік және парсы мәдениетінің нәрлі ұйытқысында туындап, араб дүниетанымының қуатты ықпалымен толысқан ойшыл өз шығармашылығында адамның қоғамдағы орны мен қызметін түсінуге ұмтылып мінсіз қоғам жайындағы өзінің биік философиялық мұраттарын дүниеге келтірді. Оның "Құтты білік" атты кітабы  түрік сөздерімен жазылған өмірлік ақыл-ойдың философиялық ескерткіші. Автор өзі айтқанындай егер араб, тәжік тілдерінде мұндай кітап мол болса, ол біздің тіліміздегі даналықтардың (алғашқы) біртұтас "жиынтық мұрасы"68.

Ж. Баласағұн 1015 (1016) жж. қазіргі Шу өзені бойындағы Баласағұн, кейде. Құз орда деп аталатын қалада атақты түрік әкімінің отбасында дүниеге келді. Түрік білімімен қатар парсы-тәжік және соғды бастауларын қамтыған терең білім алды. Жетісу қашаннан көшпелі, әрі отырықшы, түрік және соғды, сондай-ақ басқа да мәдениеттердің тарихи біте қайнасқан орны болған-ды. Сол себептен де ол көптеген ғалымдардың, саясатшылардың, ел билеушілері мен әскери басшылардың, көпестер мен қолөнершілердің дүниеге келген отаны болды. А.Ю.Якубовский былай деп жазды: "Жерді мәдени игерген аймақ пен дала арасында пайдалы байланыс болуына қолайлы жағдай Жетісудағыдай еш жерде қалыптасқан жоқ. Талас және Шу алқабында мәдениеті өркен жайған қалалар болды. Олардың ішінде, әсіресе, Тараз бен Баласағұн қалаларының орны ерекше"69.

Баласағұн өз еңбегін түркі династиясының аса гүлденген кезеңі  Қараханидтер дәуірінде жазды. Ислам діні біріктіруші арна ретінде қалыптасып, әскери және мәдени экспансия қуатты қағанат құруға мүмкіндік берді. Көшпелілер мен егіншілердің шаруашылық байланысы нығайып, қалалар жедел өсті. Мұның себебі  Қараханид билігі кезеңі  олардың кең байтақ империясында елеулі экономикалық, әлеуметтік, мәдени алға басушылық болды. Қолөнер, әдебиет пен мәдениет бұрын болып көрмеген дәрежеде өркендеді. Түрік тілінде аса жоғары көркемдік деңгейдегі шығармалар дүниеге келді. Соның бірі  "Құтадғу білік" шығармасы. Әр түрлі дүниелердің тоғысқан, әр түрлі мәдени ағымдардың өзара қабысып, бірін-бірі байытқан аймақта гүлденген мәдениет дамыды.

Шығыс ойы аса жоғары поэтикалық бейнелілігімен ерекшеленеді. Нақты философиялық еңбектерге қадам тартқан мамандар аз болғандығымен негізгі еңбектерді әдебиетшілер, ақындар, ойшылдар, сопылар мен суниттер жазып қалдырды. Сондықтан да Жетісу мәдениетін қазіргіше айтсақ, Орталық Азияның немесе Орта Азия мен Қазақстанның жалпы мәдениетінің құрамдас бөлігі деп қабылдауға болды. Ерекше атап өтеріміз  Баласағұн еңбегінің түрік тілінде жазылғандығы. Бұл еңбек аймақта дәстүрлі белең алған араб тілдік жазудан алшақтап, түрік әдебиеті дамуының басы болды.

"Құтадғу білік" (Құтты білік) 1069 жылы автор Қашқар қаласына қызмет бабымен ауысқанда жазды. Қараханид Сарайы 85 тарау, 6.520 бәйіттен тұратын және 124 қосымша бәйіттен тұратын еңбекті жоғары бағалап Баласағұнға бас кемеңгер, сарай министрі атағын берді.

Бұл жұмыс жайлы Кононов былай деп жазды: "Поэтикалық шымылдықтың ар жағынан, меңзеу буалдыры тереңінен сол заман адамдарының күнделікті тіршілігі көрініс берді. Өзінің насихаттық мәтелдерінде Жүсіп ойдан шығарылмаған, нақты бар өмірінен алынған олардың жарқын бейнелерін берді"70.

Шығармада көтерілген әр түрлі қоғамдық топтарға жататын әр түрлі адамдар арасындағы қоғамдық мінез-құлық ережелері, билеуші мен бағынушы арасындағы қатынас қағидалары қоғамның әлеуметтік орнын айқындауда белгілі рол атқарды. Өйткені, жүйелі түзілген адамгершілік қатынастардың қажеттілігін ашты. Мұнда қоғамда сол кездің өзінде бар әлеуметтік шындық көрініс тапты. Сондықтан да адам мен қоғамның айқын да нақты

философиясы көзге ұрып тұр. "Құтадғу білік" әр тілде әрқилы болып аударылды. Әйтсе де, ерекше назар аударарлық нәрсе  кітап қазақ, қырғыз, өзбек, ұйғыр, түрікмен, т. б., тілдердің бастауы болып табылатын ататүрік тілінде жазылды. Кітапты философиялық-танымдық тұрғыда, қарастырғанда оның қазақ тілінде "Құтты білік" деген атаумен аударылуы неғұрлым жақын. Жалпы алғанда, Баласағұн еңбегін әр қырынан, оның ішінде этикалық, дидактикалық, эстетикалық және әдеби, лингвистикалық, этнографиялық, тарихи және танушылық мәнде қарастыруға болады, әйткенмен біз теориялық-гносеологиялық қисынынан гөрі өмірлік-практикалық шараларына (компонентіне) баса назар аударып, танымдық-тәжірибелік моральдық жақтарына ден қоямыз.

Бұл парасат, әділет пен бақыт жайлы сұрақтарға ізденістерімен түбірлі жауап берген "Құтты біліктің" орны мен маңызын айқындауға мүмкіндік береді. Танымның бастау көзі ретінде әділеттілік пен бостандыққа ұмтылу алынады. Ықылым заманнан бері таным белгісі саналған әділеттілік пен бостандықты білдіретін қайықтың қос ескегін күрей тартқан адам бейнесі еске түседі. Әділет дами келе заңдылықты ұғынуға, бостандыққа ұмтылуға, өзін-өзі тануға, сана-сезімге әкеледі. Заңдылық жолымен одан әрі даму соның ықпалымен кеңістік пен уақыт категориясына ұрынуға әкеледі, ал ол символ мен сан ұғымдарына ұласады. Танымның шешуші кезеңінде осының бәрі болмыс, кеңістік пен символистиканың бірігуімен түсіндіріледі, яғни ақиқатқа жету жолының одан айқын бірегейлігін білдіреді.

Біздің қолымызға "Құтты біліктің" үш нұсқасы тиіп отыр, Веналық (гераттық) нұсқа 1439 ж. Гератта көшірілген, Каир тізбесі Хирукв кітапханасында 1896 ж. табылған, неғұрлым жетілдірілген Наманған (Ферғана) нұсқасы 1913 жылы табылған. Бұл еңбек өзінің дүниеге келген күнінен бастап-ақ оқырмандарға күшті әсер етті. Кітаппен танысқан адамдардың әрқайсысы өз талап-тілектеріне сай, қай жақта немесе қандай жағынан қарастырылуына орай әр түрлі аталды. Мәселен, "Мемлекет құттылығы", "Әмірші әкімшілігінің ережелері", "Бақытқа бөлену ғылымы", "Әмірлер тәжі" және т. б.

Еңбекте жалпы философиялық-әлеуметтік таным тәжірибелік және танымдық жақтарды біріктіретін ауқымды жобамен, мақсатты мүддемен іске асырылған. Бұл әлемді ғылыми немесе тарихи әдістен гөрі, көркем әдіспен игеруді әліптеді. Мұнда негізінен символ мен сандарды бейнелеу, меңзеу мен әсерлеуді, уақыт, кеңістік, шындық және постулатпен бірге қатар қолдану басым болды. Мұның өзі танымның көркем және ғылыми әдістерін ұштастыра қолданудың мысалы. Бұл ортағасырлық Шығыс ойшылдарына тән үйлесім Баласағұн ғибратында суреткершілік және ойшылдық, ғұламаның және философтық қасиеттердің үйлесім табуынан, ғалым даналығының біртұтастығынан хабардар етеді.

Бейнелеуді қолдану әрбір адамның рухани байлықтарды игеруі мен қабылдауын, оның мінез-құлқының ішкі-сыртқы сырын ұғынуға мүмкіндік береді. Мәдениетті тануға осындай көзқарас ғұламаны осы мәдениет өкілдерін біріктіріп тұрған жалпы адами рухани байлықтардың (нақтырақ айтқанда)  мұрат, дін, этика, өнер және философияның мәнін саралауға алып келді. Мейірім, ақиқат, сұлулық, ғылым және адам ұғымдарын бірлікте қарастыра отырып, ғұлама күрделі төрт ұғымды ерекше алады, оларға балама бейне ретінде түрікше ат қояды. Заңға хұзір ететін Әділет  Күнтуды болса, ақылға Өгдүлміш уәзірдің баласы жүгінді. Бақытқа  Айтолды, қанағатқа  Одғүрміш ие болды. Бұл атау ретіндегі балама бейнелердің өзіндік мәні бар. Мысалы: Әділет  шыққан күн, Бақыт  толған ай, Ақыл  Өгдүлміш белсенді өмір жолын ұсынса, Қанағат  Одғүрміш, керісінше, бұл өмірден оқшаулануды, тақуалықты, құдаймен қауышуды уағыздайды. Автордың сопылыққа жақындығы осыдан көрінеді. Өйткені, ол бір жағынан көшпелі қарахан бектерінің көзқарасын білдіре отырып, отырықшы халық арасындағы өз мұраттарын жүзеге асыру үшін қажет жалпы мұсылмандық қатаң шарттарды да уағыздады, екінші жағынан, қоғамның әлеуметтік және құлықтық кеселін, ақауын сынға алатын сопылыққа ден қойды.

Шығыс философиясы негізінен философиялық емес сипаттағы шығармаларға негізделген, өйткені, қатаң бекітілген Батыстағыдай философиялық толғам болмады. Шығыста Орта ғасырларда туған, кәсіби қалыпқа түскен философиялық тұжырымның университеттік емес түрі, бұл жерде философиялық емес қалыптағы философияның дамуы дүниеге келді. Философия мәдениеттің дүниетанымдық негіздерін ой елегінен өткізу арқылы жаңа мәнділікті дүниеге келтірді, осы әмбебап жаңа мәнділіктерді ақыл таразысына салып, философемдердің, яғни философиялық ұғымдар мен категориялардың жүйесін түзеді. Дегенмен, Шығыста пайымдаудың философиялық емес қалыптарының басымдығынан бұл ұғымдар дәстүрлі текстерде көмескіленіп, мәнін тереңде сақтаған. Шығармалар тақырып жағынан діни, көркем, қоғамдық-саяси, жаратылыстану ғылымына арналған немесе басқа да салаларды қамтиды. Бұл философиялық жүйелердің зерттеуін әлеуметтік-мәдени негізде құрып, дүниетанымдық мүддені танытатын шығармалардағы философемдерді екшеп алу қажеттігін алға қояды.

Жалпы алғанда, философия адамзаттық мәдениеттің жеткен шегі мен алған биігінің дүниетанымдық әмбебаптығын зерделейді. Барлық адамдарға философияны игеру міндет емес, тек адам тіршілігін қалыптастыратын дүниетаным әмбебаптығын меңгеру ғана қажет екені белгілі. Сонымен, философия мәдениет күйзеліске ұшыраған шақта қажет. Осы кезеңде философиялық пайымдаудың айқын әдісі, жоғары деңгейдегі философиялық жалпылаулардың қажеттігі туады. Ал, дәстүрлі, бір қалыпты дамушы мәдениет үшін философиялық емес қалыптағы философиялық ойламалдау тән.

"Құтты біліктің" бар төрт кейіпкері де ұлықтық пен кішіктік ізетін сақтай отырып, сұрақ-жауап жолымен тілдеседі. Өйткені, Күнтуды  әмірші, Айтолды  уәзір, Өгдүлміш  уәзірдің баласы, Оғдүрміш  уәзірдің ағасы. Тиісінше олар Әділетті, Бақытты, Ақыл мен Қанағатты көрсетеді. Құдіретті әмірші Күнтуды Айтолдыны уәзірлік қызметке шақырады. Ақ, адал қызмет еткен Айтолды өлген соң әкесінің орнына Өгдүлмішті қызметке алады. Әмірші одан ағасы Оғдүрмішті да өкімет ісіне араластыруды бірнеше рет өтінеді, бірақ, Оғдүрміш үш мәрте бас тартады.

Күнтуды мен Оғдүрміш арасындағы күрделене бастаған қатынастың соңы, өзара түсіністік пен сенімге ұласады. Бұл олардың өмірдің мәні мен дүниені мистикалық пайымдау жайлы әңгімелерінен көрініс табады.

"Жігіттікке ашынып, өкініп, қарттық, егделік хақында айтқандары" (6521-6564-6), "Заманның бұзылғаны, достардың жәбір-жапасы туралы" (6565-6604-6), "Кітап иесі Жүсіп ұлы Хажыб өзіне ақыл-кеңес береді" (6605-6645-6) деген бөлімдері ерекше көңіл аударады. Парасат пен Әділеттіліктің жанталасы жайын баяндайтын жолдарынан ақын қасіреті, осыдан келіп шығатын болмыстың жалғандығын анық ұғыну, адамгершілігінің мәнсіздігін түсіну көрінеді.

Бұл сөзімді білімдіге арнадым,

Білімсіздің тілін ұға алмадым.

Білімсізбен ешбір сөзім жоқ менің,

Ей, білікті, қызметшіңмін мен сенің71.

Бұл тұжырымдама Ф.Бэконның "білім құдіреті" деген формуласына және И.Канттың "өзіңнің тіршілік қағидаң сенің ерік-жігерің арқылы табиғаттың жалпы-көпшілік заңдарымен ұшырасатындай іс істе" деген категориялық императивіне жақын. Билікке деген ұмтылысты Баласағұн әміршілердің ерекше құлқы ретінде түсінді. Бұл кейіннен 1819 жылы еуропалық жағдайда өмірге деген ерік-жігер мен өмірлік күш ретінде ұсынылды. Табиғи және әлеуметтік құбылыстарды тығыз бірлікте қарастыра отырып, ойшылдың айтары  табиғат өзінің тағдыр-талабының тереңіне болмыс жүйесінің құпиясын бүккендігі. Бұл құпия  халықтың жан дүниесінің тереңінде ұялаған.

Ұлттар арасына жік түсуге себеп болған Баласағұнның шығу тегі туралы этникалық таласқа айналған идеялары "бөліп ал да билік ет" деген қағиданы ұстанған патша үкіметінің саясатында берік көрініс тапты. Әйтсе де, жалпы адамзаттың рухани байлыққа жаңаша көзқарас, түркі тілдес халықтарды біртүтас деп тану барлық Ұлы түрік халқының қоғамдық ойының тарихын зерделеуге қолайлы жағдай жасады. Ғұламаның отаны  Тараз, Шу, Отырар (Фараб), Есік-Көл, Ферғана, Шам (Ташкент), Қашқар, Шығыс Түркістан аймақтарын қамтитын түрік жері. Сондықтан да түріктердің бұдан да бөлшектенуі жөнсіз. Ол, негізінде, чигилей тайпасының ұлы. Бұл тайпа кейіннен қырғыздың да, қазақтың да құрамына кірген.

Баласағұнның жалпы философиялық танымы оның қоршаған ортаға пессимистік көзқарасынан көрінеді. Бұл оның мистикалық ағым болып табылатын суфизмге жақындығынан еді. Жалпы бұл тенденция жаңалық та емес. Экклезиаст кезеңінен-ақ "таным қайғы туғызатыны" белгілі, ал, қазақ мәдениетінің танымал зерттеушісі Ілияс Омаров былай деп жазды: "Жұмысқа берілген адам үшін өмір әрқашан өгей". Сонымен қатар сопылық Аллаға экстатикалық жақындау ретінде де қайшылықтарға ие.

Қазақстанға ислам діні келгенге дейін Тәңірі, Жер-Су, Ұмай, митра культі, манихей сенімдері, буддизм, зороастризм, несториандық және яковиттік бағыттағы христиандық, шаманизм қалдықтары сақталған еді және IX ғасырдың ортасында Кутейба ибн Муслимнің басып кірген кезеңінен бастап аймақтың мұсылмандануы басталды. Діндердің мұндай көптігі жергілікті діндердің ықпалына ұшыраған мұсылмандықтың бұрмалануына әкеліп соқтырды. Бұл дүниенің қызығынан бас тартқан және тақуалыққа ден қойған Қожа Ахмет Иасауидің шығармашылығында мейлінше айқын көрініс табатын бұл уағыз өзінің демократиялық бағдарымен ой иелерінің ықыласын аударды. Мәселен, бұл жайында И. В. Стеблева былай деп жазды: "Мақсатына орай этикалық-дидактикалық трактат болғанымен Жүсіп Баласағұн дастаны аса көркем әдеби шығарма болып табылады. Адам бақытының баянсыздығы мен тағдыр қатыгездігі, адамның байлыққа тойымсыздығы сипатталған"72.

Егер "Құтты білікті" этикалық тұрғыдан қарастырсақ оның пәндік сұхбаттан айырмашылығы  мұнда қызмет етуші адамның қиналысы мен адамгершілігінен және парасаттылығынан бастау алатын ар-ождан басты нәрсе болып табылады. Этиканың онтологиядан және метафизикадан айырмашылығының өзі адамның қайғы-қасіретке тап болған жан дүниесіне бойлауында жатыр. Баласағұн сондықтан да көбінесе кедейліктің, қайғы-қасіреттің тауқыметін тартқан адамдардың жан айғайын тақырыпқа арқау еткен. Сондықтан да гносеология мен ғылымдағы орталық ұғым ретіндегі ақиқаттың орнын этикада қасірет иеленген.

Сопылық ағымда жеке меншіктен бас тарту  үлкен дау туғызған мәселе, осы дау күні бүгінге дейін жалғасуда. Бүгін де жеке меншік  өркениетті дамудың қозғаушы күші делінеді, нарықтық қатынастарға көшу үлкен үмітке жетелейді. Дегенмен, қазіргі дамыған қоғам өзінің бүгінгі жағдайына алғашқы капиталды қорландыру кезеңінен өтіп барып жетті. Бұл тарихи кезең көркем әдебиетте өз ізін қалдырған, бұған қаратүнек қасіреті бақытсыздық ілесе жүрді. Капитализмнің көшбасшысы болып саналатын Америка Құрама Штаттары даму деңгейіне тез-ақ жетті деушілік бар. Әйткенмен, Америка континентіне жаппай қоныс аудару кезінде оған қарт адамдар бара алған жоқ, тек күш-қайраты бар жастар мен ондаған адамға жұмыс тауып беретін кәсіп иелері ғана өтті.

Зардап шегуші адамдар бұған кінәлі қанаушылар деп түсінді. Бірақ, қанау бар да, қанаушы жоқ екен. Оның үстіне, бұл дүние мүлдем түсініксіз, өйткені, алдау бар да, алдаушы жоқ, рухани зорлық зорлаушысыз іске асады. Этика әрқашан жеке меншікке қарсы болып келеді және ортақ меншікті қолдады. Өйткені, бай дүниесін жарлымен бөлісуі керек деді. Әйтсе де, Баласағұн өзінің философиясында басқа барлық ғылымда да жалпы меншік жоқ деп көрсетті. Ойшыл адамзат болмысының мәселелерін арнайы зерделегенде ұстаз шәкіртінің бойынан өзінің бақталасын көре отырып, оның табысқа жетуі мүлдем мүдделі емес екенін байқатты. Ғұлама "Құтты білікте" этика мен саясатта идеологияны ұйымдастырушылардың өктемдігі жиі кездесетіні жайлы ащы ой түйеді. Олар ғылымның жетістіктерін саралай қарайды, бірін өз мүдделеріне пайдаланса, енді бірін назардан тыс қалдырады, осының өзі ғұламаны өмірден торығушылыққа, түңілуге әкеледі. Билік иелері оның еңбегін жоғары бағалағанмен, Баласағұнның өзі олардың тарапынан түсінбеушілікке кездесіп, оның өмірін сарп еткен ісіне қауіп төніп отырды.

Қандай екен өлім деген бұл өмір?

Қайдан келдім, қайда, қалай жүремін?

Неге тудым, тұрса күтіп бір өлім?

Неге күлдім, қайғы барын білемін.

Ауыр не бар бұл елімнен жаһанда?

Осылай деп өледі адам қашанда73.

Алайда, осымен айналыса отырып, ғалам мен адамның бара-барлығы мұратын, идеясын қабылдай отырып, ол дәстүрлі түрде космологиядан бастайды. Ғұлама бұл салада от, су, ауа және жер құдіреті (стихиясын) ретінде топталатын зодиактық жұлдыз шоғырлары мұратын көздей отырғанымен, антикалық ой жүйесі ережелеріне көбірек мән береді. Жұлдыз әлемі мен жердің берік тәртіппен орналасуы ғалам үйлесімдігін көрсетеді. Көк сандық ішінен ақ сандық шығатындай ол жеті сферадан және адам әлемінен құралған. Адам ғарыштың бөлшегі ретінде көне гректерден келе жатқан ғаламның онтологиялық-гносеологиялық нұсқасы  эстетиканың қағидаларын басшылыққа ала отырып, қалыптасқан әлемде өмір сүрді.

Дұға оқып "Сақта" деп хан жалынды,

Қолын жайып, жаратқанға табынды...

Кем-кетікке мал таратты, сүйер деп,

Үміттеніп шарапаты тиер деп.

Күміс егер сақтай алса, Күні үшін 

Кім болса да шашар еді күмісін,

Пара беріп қалса адамдар ажалдан,

Ел жуаны өлмес еді, жарандар74.

Бұл сопылық ағымда, әрбір діни конфессияда кездесетін сыртқы салтанатты шеруге, сыртқы салтанатқа тіксіне қараушылықпен, яғни "құдай адамның жүрегінде болу керек" деген ұғыммен үндесіп жатыр. Дінге маманданудың мағынасыздығы жайлы пікірлердің тууы да бекер емес, өйткені, қарапайым халықты алдап, құдайды тілге тиек етіп мал табу дұрыс емес. Жетісу аймағының қоғамдық ойларын терең зерттеген В. В. Бартольд "Жүрегің тілшілік (пұтқа табынушылыққа) пікірлеріне бұрып тұрса, басқаға бет бұрудың мәні жоқ: онда барлық дінге ортақ құдайға деген сүйіспеншілікпен қанағаттану керек"75 деп жазды. Дін қызметкерінің құдайға деген сүйіспеншілдікті байлық көзіне айналдыруы басқа діндерде де талқыға түсіп, теріске шығарылды.

Философиялық және көркем ойлауды көркемдік әдістермен жеткізу Баласағұн шығармашылығына үлкен ықпал жасады. Жалпыға маңыздылығымен және шындыққа негізделген ғылыми еңбегінің айқындығымен, суреткерлік шабытпен ішкі арпалысын бір бойына сыйғыза білген терең ой, қуатты қисынмен құнды пікір түйіндеген. Ең бастысы  өмірге асқақ тұрғыдан қарап, оның терең құпияларына үңіле білуі керек, яғни мұның мәні бостандыққа ұмтылыс болмақ. Егер ғылыми пайым жасау қажеттіліктен туындаса, ал көркем шығармашылық шабыт құдіретін айқын танытады, бар мүмкіндіктердің ішінен таңдауға еріктілікті білдіреді. Күнтуды Одғүрмішті өз халқының мүддесіне қызмет жасауға, тақуалық жолдан шығуға шақырады. Өйткені:

Жараспайды кезбе өмір сүргенің,

Тек ораза, намаз ұстап жүргенің...

Құлшылық қып өз жаныңды бағыпсың,

Өзін-өзі күйттеген жан бақытсыз76.

Бірақ тақуа өз дегенінен қайтпайды, байлық пен жалған күштің баянсыздығын түсіне отырып, бұл дүниенің әміршісіне қызмет жасағысы келмейді.

Бұл жерде өз деңгейінде тарихта әр кезеңде өзінше қайталанатын тоталитаризм мен демократия күштері, әміршілдік пен өзін-өзі жетілдіру қарама-қайшы келеді. "Сенің менен асқан құдіретің қайсы, маған жан мәңгілігін, мәңгі жастық, берік денсаулық бере аласың ба?"  дейді Оғдұрмыш77.

Тақуаның ұлы шындығы адамдардың бұл тіршілікте құдайды ұмытуға, байлыққа ұмтылуға, өзін-өзі тартыс-таласқа, күпірлік әрекеттерге бүтіндей арнауына қарсы шығып, дүниедегі рухани байлықтарды байыптай қарап, өзіңді олардың ішіндегі жаныңа жақынына арнауға уағыздайды.

Ұлы суреткерлер мен парасат иелері осы жолда өсіп қалыптасады. Ниеттеріндегі тазалық, сұлулық, олардың еркіндігі мен адалдығы, қайырымдылық  бұл жандардың туа біткен қасиеттері. Бұл қасиеттер өзара тығыз бірлікте, шебер үйлесімді, бірінсіз бірі жоқ, әйтсе де, үштіктің ішіндегі бастысы  әсемдік пен сұлулық әлемінің аспанында шарықтаған көңіл  шығармашылық құсы ақ адал және мейірбан болуы шарт. Бұдан туындары  этика этосқа айналып шығармашылықтағы терең адамгершілік мәселесіне тоғысады.

Билік, адамгершілік асыл қасиеттер жерге деген сүйіспеншіліктен, оның сұлу табиғатына сүйсінуден басталады. Туған жердің табиғаты айқын ақын жүрегінен төгіледі:

Қалампырды саба желі таратты,

Күн жұпары кеуледі әлем алапты,

Қаз, үйрек, кіл аққулар қалықтады,

Қиқулап биік-төмен шарықтады.

Қайсысы ұшып, қайсібірі қонады,

Бірі ойнаса, бірі суға қонады.

Көкшіл тырна көк төрінен үңіліп,

Сұңқылдайды түйелердей түңіліп,

Серігін іздеп үн шығарып сері құс,

Аңсағанын шақырғандай гөзал қыз.

Қасы қара, қандай қызыл тамағы,

Кекіл сайрап, күліп-күліп алады.

Қара шымшық шықылықтап баурайды,

Үні ерке қыз үнінен аумайды.

Шешектерге төгер бұлбұл мың үнін,

Оқығандай сыбыр сүресін күні-түн.

Гүлзарда мың құйқылжиды сандуғаш

Күні-түні сайраса үні талдырмас.

Елік-жайран гүл үстінде ойнайды,

Асқар-киік жұптаса өріп тоймайды,

Қабақ түйіп, аспан жасын селдетті,

Гүл жүз ашып, күлімдетті жер-көкті.

Өз-өзіне қарап жаһан бұл шақта,

Қуанып, сүйіп толды ғажап нұр-баққа78.

Елік Күнтудыдан тақуа мұраттарының ықпалы, әзірші Оғдұрмыштан оның философиясының мұрасы, бастау көзі, ойлау жүйесінің заңдылықтары жайлы сұрап білгісі келеді. Алайда, бұл сұрақтың толық жауабын ешқашанда ала алмайды, өйткені әркімде шығармашылықтың қайталанбас тың жолы бар, әр суреткер дара, ол жалпыға бірдей мәнді, сара жолды, таптаурын сүрлеуді таңдамайды. Суреткер жүрегімен жазады, әркімнің жүрегі жеке дара, сондықтан да ақынның сыр сандығын ешкім айқара аша алмайды, оның еркін самғар көңіл сұңқарын қол балаға айналдыра алмайды. Тақуа үшін ең бастысы  өктемдік жүргізбеу, ал, бұдан шығары тіршілікке ауадай қажет, өте аз нәрсеге қанағаттану дейді ол. Яғни бұдан Баласағұн этикасындағы басты ұғым  қанағат қағидасы шығады.

Қазақ бұл атауды күні бүгінге дейін қолданады, оның мағынасына даналықты, таупиықты, сабырлықты және т. б. көптеген ұғымдарды сыйғызады, ең бастысы  адам өз тіршілігінің өлшемін білуі. Ол өз өміріне қанағаттанып, артық нәрсеге ұмтылмай, пендешілік құлқын тежегенде ғана оған жоғары рухани байлық тән болмақ.

Баласағұн шығармашылығына тән бір ерекшелік  ақиқатты адамның қайырымдылық мұратынан іздеуі. Бірақ қайырымдылықтың өз төркіні болса керек қой, адам ар-ұяты арқылы өзінің кім екенін танытады. Ақиқат пен қайырымдылық өздерін сұлулықтан табады. Өз кезегінде сұлулық ақиқатты ашады, қайырымдылық оны жебейді, деп санады Баласағұн. Ал, ғұлама бұл көзқараспен ымыраға келмейтін қайшылықта, ол қайырымдылық пен мейірбандықтан тыс ақиқат жоқ деп ұйғарды. Оған қоса онсыз ойдың шарықтар бағыты, нысанасы болмақ емес. Сұлулық ақиқат мекені ғаламға есігін ашады, оның жолын нұрландырып, жолбасылық етеді, осы жолмен қозғалыс өлшемін белгілейді.

Баласағұнның табиғи заңдылық пен тағдыр жазмышын ұйымдастыруға тырысқаны амалсыздан оларды қарама-қарсы қояды. Бұл әлі күнге ешкімнің қолынан келмеген іс еді. Ол табиғилық мәні тағдыр мұраты деп білді. Осыны тұлға ретінде көрсетіп, одан әрі жалғастыру  тарихи тағдырдың уақыт ұзақтығына, хронологияға ұласады. Әйтсе де, себептілік қағидасы саласында ғұлама тың жаңа ойлар айтты.

Баласағұн ақиқатқа жету жолын адам мен әлемнің, ұлы ғалам мен микроғаламның бірлігі жайлы постулатқа негіздеді. Белгілі төрт құдірет  от, су, ауа, жер жайлы антикалық мұратқа сүйене отырып, ойшыл әлем осы үштағанның араласуынан жаралды, ал өмір солардың өзара қатыстылығының әрекеттесуі деп түсінді. Бұл ғаламдық үйлесімге ұласатын табиғаттағы белгілі бір ортақ заңдылықтың барлығын жорамалдады. Коперникке дейін бүкіл әлем ұстанған перипатетикалық физика ғаламда пұрсатты нүктелер бар деп жорамалдады. Әр текті және анизотропты кеңістікте әрбір дене өз тіршілік орнын иеленеді деп түсінді. Егер бұл кеңістіктен шашау шықса, табиғи жолмен қайтып орнына келуге тиіс.

Ғалам құрылымының орталығы  жер, одан әрі жеті планетаның жұлдыздар орналасқан белдеуі бар. Жер сияқты олар да қимылсыз. "Құтты білікте" Сакантір (Сатурн), Оңай (Юпитер), Құрұд (Марс), Иашик (Күн), Сәбит (Венера), Арзу (Меркурий), Иалчик (Ай) сияқты жеті жұлдыздың атауы берілген. Ай шарасы әлемді жер мен көкке бөледі, барлығы да үйлесімді, бағыныңқылы субординацияда тіршілік құрады. Бұл Ай астындағы әлемге адамзат қоғамы да кіреді. Бұл қоғам да қатаң иерархия қағидасына құрылды. Космологиядағы төрттаған Баласағұнның әлеуметтік философиясына ауысады. Бірақ олар әділет, бақыт, ақыл және қанағат ретінде аталды және "Құтты біліктің" төрт кейіпкерінің бойына жинақталды. Егер бүгінде экология мәселесінде табиғат, қоғам және адам қарастырылса, ойшылдың ғалам, қоғам және адам мәселелерін зерделеуі адам өмірі мен табиғат заңдарының ортақтығы жайлы, олардың қатар өмір сүруге мүдделілігі жайлы еріксіз ой туғызады. Сондай-ақ, ғалам құрылымындағы жеті жұлдыз адамның жеті мүшесіне көшті. "Тән егер жеті мүшеге (органы) қараса, онда өзінің мөлшеріне сыйғызылғанның барлығы да өз ұнасымын тапқанын көреді"79.

Ұлы ғалам мен микроғаламның тұтастығы, пара-парлығы Баласағұн гносеологиясының өне бойынан өз көрінісін тапты.

Сан символикасы ортағасырлық танымның әлемді де, адамды да тануында ерекше мәнге ие болды. Жеті жұлдыз, жеті мүше, оған қоса "геометриялық әдістің жеті арқаулық көкті қиып өтуі", кейіннен қоғам өмірінің математикалық әдіспен зерделенуі Спинозаның атақты "Этикасында" қайталанады. Онда да аксиома, постулат, теорема, схолиялары бар зерттеуінің геометриялық сипаты берілген.

Бұл жалған дүниені ақыл тезіне салып түзетуге болатынына сенген Баласағұн белгілі дәрежеде рационалист болды. Ғұлама әлемдік үйлесімділік негізінде әділетті адамзат әулетін құруды армандады. Сондықтан да ол ғылым мен білімге зор мән берді. Мұны кейіпкерінің бірі Өгдүлміш арқылы ақылды пернелейді.

Кісі мәңгі болмас, мәңгі ат ары,

Мәңгі қалар оның жақсы атағы.

Өзің мәңгі емес, атың мәңгілік,

Атың мәңгі болса, затың мәңгілік80.

Баласағұн теориясында туа біткен мұратқа (білімге) көп көңіл бөлінеді. Күнтуды Өгдүлміштен әдейілеп бөлектеп:

Дана болып туа ма адам анадан,

Шыға ма әлде көпті көрген санадан.

Ақыл-есті болып бірден туа ма,

Әлде кейін білім жолын қуа ма?  деп сұрайды.

Өгдүлміш бұған былай деп жауап береді:

Анадан шарана білімсіз болып туады,

Білім оқып, үйреніп дана жолын қуады.

Тек ақыл-ес табиғаттан бұйырар,

Адам естен басқаны білімімен алады,

Білім, оқу-тоқуды еңбегімен табады81.

Көптеген ғасырдан соң Кант ақыл-есті пайымдау қабілеті ретінде қарастырып, оның сырттан таңылмайтынын және оның жоқтығы топастық екендігін айтады. Баласағұн қоғамдық сананы басты нысана етіп алып, арнайы айналыспағанымен, көптеген сұрақтарды назардан тыс қалдырмай, көңіл тұщырлық жауап береді.

Философия әміршіге "бақыт дегеніміз не" екенін білуді өтінеді. Ойшылдың демократияға халық билігі ретінде қарауына көңіл аударсақ, оның халық күш иесі, көпшілік ұғымын береді деген қағидамен келіспегенін көреміз. Баласағұн қоғамдық сатының төменгі буынында орналасқан көпшілік қоғамдық жүйенің көлеңкелі жағын көрмейтіндіктен де оныкі әрқашан жөн емес, олар үшін қашанда әмірші "жаман"  деген ойды нақтылайды. Сонымен қатар, басшылық қарапайым халықтың қамынан қол үзіп, көпшілік пен өздерінің арасында түсінбеушілік туғызады. Ел күйзелісіне көз жұмады, ойшыл әмірші үшін әділеттілік мұраты заңдылықтан, зорлық-зомбылықтан, яғни заңды ұстанудан тұрады деп түсінді.

Баласағұн үлкен демократ ретінде танылды және халық билігінің күрделі диалектикасына негізделген ойларын әміршіге бағыштауы ол үшін үлкен мәнге ие болды. Әркімнің көкейіне қонатын мұрат  демократиялы, ал жекеленген адамдар ұстанған мұрат  демократиялық емес, "Әділдік  құт, құт құрығы  кішілік. Әділдіктің заты  тұнған кісілік". Ол бұл жерде ең басты нәрсе ретінде адамгершілікті тереңдеп іздейді. М.К.Мамардашвили: "Адамдардың өзін-өзі жоғалтуы  адамдығын жоғалтудан басталады" дейді. Осыны Баласағұн ойымен салыстырып көрейік:

Тұрайын да дүниені шарлайын,

Опалы жан кезіге ме барлайын.

Кісі сирек, жеткізе ме тілегім,

Іздеп тапсам бір көрейін, реңін.

Бәрін таптым тек кісілік таппадым.

Кездессе егер жүзін көру баққаным82.

Бұл терең ойларға зер салсақ, ғалымның ой-қазынасына үңілуге мүмкіндік аламыз. Әміршінің, айналасы сарай маңының өсек-аяңы мен күншілдігіне толы болғанымен, қоғамдық келісім негізінде туған демократиялық мұраттардың жүзеге асуы сөзсіз көрініп отырды. Қоғамдық қатынастардың жүйелі құрылымында әр адамның құлқы мен бейімділігіне қарай олардың өз орындары бар. Егінші дән өсіріп, оны балаларын оқытатын мұғалімге береді. Емші өз қызметінен басқаға алаңдамауы үшін ақы төленеді. Шарап құюшы түс жорушыға шарап құйып, болашағын болжатады. Малшы ауа райын болжайтын, жайылымды анықтайтын ғалымға ет, сүт әкелетін. Қолбасшы жорық жолдары мен уақытын көрсететін жұлдызшыға сыйлық береді. Бұл парасаттылықты, яғни қоғам мүшелерінің арасындағы үйлесімділікті білдіреді.

Баласағұнның ойынша, қоғам құрылымындағы парасаттылық әдетте көзге ұрып тұрмайды. Әлеуметтік тәртіп бұзылғанда ғана оның орны біліне бастайды. Осы кезде жаңа мұраттар мен ұрандар пайда болып, халық қолдауына ие болады. Сондықтан да демократиялық қоғам байырғы шаруашылыққа ұқсас өзі туындап, қажет бағытта дамиды.

Қоғамдық құрылымның парасаттылығын бостандық, тәуелсіздік анықтайды. Әрбір адамның өз пікірін, еркін білдіретін мүмкіндігі болуы керек, осыдан келіп, буырқана сыртқа шыққан шығармашылық, яғни жеке адамның бостандығы шығады,  дейді. Баласағұн әлеуметтік философиясында парасаттылықтың негіздемелік жағын да, бостандық мәселесінің іс жүзіндегі қырларын да өзара тығыз байланыста қарастырады. Танымда теориялық парасат-білік, іс жүзіндегі парасат  укуш бар деп санады. Осыған орай Канттың "Жалаң зердеге сыны" және "Практикалық зердеге сыны" ойға еріксіз оралады.

Баласағұн тұжырымдамасында зердеге айқын анықтама берілген. "Құтты білікте" ол алдымен теориялық зерде  даналық ой толғап, даналық табиғаты, оның ерекшелігі, туа біткен мұраттар мен білім, білім алудағы субъектінің орны, күрделі таным құбылысында парасат пен таным шегінен шықпай ақиқатқа ұмтылу т.б. мәселелерді қарастырады. Философ өз туындысын Шығыс перепатизмінің арнасында, сопылық ағымның қуатты ықпалымен, сонымен қатар бүкіл табиғатқа парасат тән деп ұғынған пантеизм әсерімен дүниеге келтірді. Оған мына жолдар нақты дәлел: "Туғанда ақыл болса адамның, сияр соған бар ғылымы ғаламның, күнде өсіп-қарап, зерттеп бағады, зерттеген соң  зердеге сап алады"83.

Бұл мәселелерді ойшыл онтологиялық тұрғыдан шешті. Ойлау қызметі, дене мүшесі ми әрекетінің нәтижесі деп түсінді. Сана айрықша жоғары деңгейде ұйымдасқан материяның қасиеті деп санаған. Баласағұн адамға тән, ал жануарларда ол жоқ қасиет деп білді. Егер сөзім алдамшы болса, онда оған сенуге болмайды, ал ақыл, зерде әрқашан адамға қызмет етеді, оның жалғандығы жоқ деп түсінген түркілік ойшыл.

Объективті зерде бүкіл дүние болмысына таралған, дүниені парасатты мұраттар шарлап жүр, ол әрбір нәрсенің бойынан табылады. Білім сырттан алынады, себебі онда құдай даналығы орнаған. Яғни, көзге анық көрінбейтін мәнділіктер бүкіл дүниені баураған, бұл болмыстың құдайға тән екендігінің онтологиялық дәлелі болып табылады. Сондықтан да дүниені тануға болады, өйткені құдай болмыстың жалпыға ортақ бастауын білдіреді. Ойлау иесі және материалды субстанциялар бір-біріне сәйкес, сондықтан олар құдайдың құдіреттілігіне дәлел болады. Мұны ойшылдың артта қалушылығы, оның дуализмі деп санауға болмайды, өйткені бұдан көп кейін И.Ньютон мен Р.Декарт осыған ұқсас ой айтты. Құдай ұғымы оларда бастапқы қозғалысқа келтіруші, үйлесімділік, нақты және логикалық байланыстардың қисынды сәйкестігін реттейтін абсолют ретінде көрінеді. Үшбұрыштың тік бұрышына қалған екі бұрышының қосындысы тең екендігін дәлелдей отырып Декарт: "Мен егер құдай бар екендігін білмесем, мұның ақиқаттылығына күмәнданған болар едім"84 деп ашық айтты.

Парасат күшін сөз еткен ойшыл жеті қат аспан сырын тану мен жерде өскен бақбақтың сырын тану да қажет деген пікірде, сондықтан да адамның көз алдындағы нәрсенің бәрін тануы мүмкін. Жалпыға ортақ парасаттан танымның нәтижесі ретінде білімге көшуді Баласағұн адам мүмкіндігінің жүзеге асуы деп білді. Білім шыңына мейлінше өрмелеген адам соған сай әлеуметтік сатыда да жоғары орынға жетуге мүмкіндік алады.

Ақылмен кісі асыл атанады,

Бекке ел ісі білімімен жасалар85.

Философ білімнің туа бітетіндігі жайлы пікірге қарсы шығып, оған парасатты, іс-әрекеттің нәтижесінде қол жететінін айтады. Білімге молынан сусындаған адам көп нәрседен үміттене алады, өйткені білім  даналық, денсаулық, жан толысуы, бақыт көзі  ашықтық. Ол білімнің көп мәнділігі білімдар жанға таным мен тәжірибелердің жаңа көкжиектерін ашады, жаңа белестерге нұсқайды деп білді.

Ақыл кімде болса  болса болар асыл ол,

Білім кімде болса  бек хам басы ол86.

Жаңа білімді игеру даналық шыңына сатылай көтерілу болып табылады, оның бір нәтижесі адамгершілік қасиеттің жетілуіне жеткізеді. Ерекше айтарымыз, таным таза гносеологиялық мақсаттарды ғана белгілеп, іштей тұйықталмайды, қоғамды сауықтыру үшін аса маңызды міндеттерді атқарады.

Таным жүйесіндегі ең бастысы  жан парасатқа ие бола отырып нақты істерге айналдырады, маңыздылығы мен ішкі мүмкіндіктерін ашады. Жан мен тән ойлаушы және материалды субстанцияға тән құбылыс ретінде бірге туады. Алайда, дене өткінші және өледі, ал жанның маңыздылығы өлшеусіз, соның арқасында таным жетістіктері сақталды және де ол адамзат рухани мәдениет қазынасында мәңгіге қалады. Метемпсихоза жанның ауысып қонуы (аруақ қонуы) болмайды десек те шапағатты, білікті адамдардың жаны өлмейді, мәңгі жасайды. Білім түпсіз-шексіз теңіз, әйтсе де адамдар бұл теңізді көптеп зерттеуде, сондықтан да бұрынғы ғылыми жетістіктерден серпін алып, ілгерілеуге, тұңғиықтарға бойлауға болады.

Танымның ерекше құдіреті ұлы және микроғаламның бірізділігі мен дүние болмысының терең құрылымның және адамның танымдық жүйесінің изоморфизмімен байланысты. Жалпы Шығыс философиясының өзегінде мейлінше әр алуан, қытай, үнді сондай-ақ араб-мұсылмандық философиясына да тән құбылыстар мен үрдістердің бастау көздерінің бірлігі идеясы жатыр. Бұл технологиялық жұптастық, біріншіден, этикалық ғылыми-танымдық көзқарасты басқалардан жоғары қоюға мүмкіндік бермейді, ал бұған керісінше, тарихи-мәденитанымды барлық жаңалықтардан жоғары қояды. Таным барысында адам тынбастан еңбектенеді, білімге қанығады, сондықтан ол білім жолына жас кезден бастап түсуі керек.

Білімді түпсіз тереңге теңей отырып ойшыл мынадай ой түйеді: "кісі көңілі түпсіз терең, ойласаң, білім  інжу, түбінде  анық қойма сан. Кісі інжуді шығармаса теңізден ол не тас, не інжу болсын, пайдасы не тегінде". Бәйітті әр қарай оқиық:

Білім білсең күнің нұрлы етеді,

Қанша кішік болсаң да ұлы етеді.

Баласағұн ойының әлеуметтік-мәдени бағытын былай түсінуге болады, ол ғылыми ойдың жемісін үнемі өмірге енгізуге, жүзеге асыруға тырысады.

Ілім білген дана атанар ақыры,

Білім елге пайда берер ашығы87.

Білімсіздік жайлы:

Қорлығынан надан таяз бегінің,

Азап шегіп бағы таяр еліңнің88.

Ойшылдың шығыстық бағыт-бағдарының артықшылығы о баста ғылым мен тәжірибені қолданыстық байланыста пайымдайды. Білім жауыздыққа, бұзықтыққа, рухани кемтарлық пен зұлымдыққа қарсы күресу үшін қажет. Бұл ойшылдың этикалық тұжырымдамасының, аса терең екенін көрсетеді. Философтың таптық көзқарасты мойындамауы қоғам біртұтас, оның мүшелерінің тіршілік орны белгіленген қисынды құрылым деген ұғым тудырды. Бұл әлеуметтік жүйе оның бөлшектерінің ажырамастығын, этностардың сақталуы мен этносаралық қатынастарды, мемлекеттің және оның барлық қоғамдық құрылымдарының тұтастығын сақтауын көздейді. Ойшыл қоғамды таптық тұрғыдан жіктеудің апаттық сипатын біртұтас халықтық негізді күйретіп, оны ымыраға келмейтін бөліктерге бөлетін, мемлекетті ыдырататынын ертеден түсінді. Сондықтан да ол қоғамды жанды денеге ұқсатады. Ондағы таптар мен топтар дене мүшелеріне теңелді, олар кейбір жағдайларда қайшылық болғанымен үнемі өкімет адамдарының бақылауымен әрекет етіп отырады. Қарама-қайшылықтың (дихотомиясында) шешімінде олардың күресі емес, бірлігі салтанат құруға тиіс болды.

Тек қана білім адамға өзінің тарихи нышанын түйсінуге, әлеуметтік иерархияда өз орнын табуға, мейірбандыққа жетуге, өзіне сын көзімен қарауға мүмкіндік береді. Оны мына бәйіт жолдары дәлелдей түседі:

Кісіден кісі айырмасы  парқы көп,

Айтсам, білім  бұл парықтың нарқы деп89.

Білімнің адам өміріндегі үлкен мәнге ие болғаны сонша, хат танудың өзі денсаулықтың белгісі болып табылады. Бұл тұрғыда Баласағұн ең алғашқы ағартушылардың бірі ретінде ауызға алынады. Ол сауаттылықты дәріптеп оны халықтың мәдени деңгейін көтеретін бірден-бір құралы деп білді. Бүгінгі күнде мәнін жоймаған мына бәйітті оқиық:

Білімді  аз, білімсіздер қаптаған,

Ақылсыз көп  ақылдыны таптаған90.

Философ білікті, парасатты адамдарды қоғам өз дәрежесінде бағаламайтынын, бұл дүниеде ашкөз надандардың ұтатынын, олар пайдакүнемдік пен парасатқа, білімге, адам тағдырына, адамзаттық мұраттарға көз жұма қарайтынын айтады.

Бұл жағдайды түзеу үшін өмірдің бар салаларына білім нұрын сеуіп, қараңғы халықтың көзін ашып, оларды, бұл дүниелік күйкі әрекеттерден серпілту керек.

Білім  өмір нәрі, парасат  ғаламат сарайы екендігін, оған ұмтылмағандар мақұрым қалатын адамдар екенін білмейді деді Баласағұн. Әлеуметтік сатының әрбір деңгейінде адамдар білімдар болуы керек. Танымның шегі жоқ, парасат ғылым мен адамзаттың терең болмысына бойлай алады. Ойшылға парасаттың орасан зор қуатына терең сену тән болды.

Таным жолы рақымдылыққа жеткізеді. Рақым әміршіге, данаға және әкімге бүкіл өмір жолында ілесіп, ізгілік, адамсүйгіштік ретінде көрініс береді. Будда, Махатма Ганди, Л.Н.Толстой, А.Швейцер сияқты ұлы тұлғалар ізгілік пен мейірбандылықты адам болмысының онтологиялық негізі деп білді. Даму жолының Баласағұн құрған торабы Сократтан шыққан мына сөзбен үндес жатыр. "Құдай адамға көптеген талант берді, бір ғана сыйдан  жақсылық пен жамандықты айыра білу қабілетінен құр қалдырды". Әрқашан мәңгі жасайтын таным қайырымдылық мұратына жетелейді.

Диалектика философияның пәні ретінде алынатынына әбден дағдыланған біздер жақсылық пен жамандықты қарама-қарсы қойып, оларды объективті бар нәрсе ретінде еріксіз салыстырып үйренгенбіз. Баласағұн болса жамандықтың онтологиялық болмысын мойындауға ымырасыз қарсы болды. Оның қисыны бойынша, әлемнің өзі  қайырымдылық. Қараңғылық  жарықтың болмауын басады, ал адам шыр етіп дүниеге келгенде қайырымды да, зұлым да емес бір жан ғой, ол бірақ негізінде қайырымды болуға тиіс. Ғұлама зұлымдықты білімсіздіктің белгісі, ызаны адамның бұл өмірден жақсылық күтпей, қарама-қарсы топтар мен таптарға бөлінген күрес майданындағы қорғаныс құралы деп білді. Қайырымдылық мәңгі, ал зұлымдық уақытша, өйткені ол бір сәт парасаттылықтың болмауынан пайда болады.

Қайырымдылық сүйіспеншіліктен басталады. Тіптен жануарларға да сүю тән, яғни, "глас генома"  генетикалық сәйкес жұптардың табысуы. Махаббат сұлулықпен ұштаса жүреді. Махаббат өмірдің кемелденуіне бастайды, ол алға дамудың қуатты күші. Жұптас серігін таңдау әрқашан ұнату сезіміне, яғни, махаббатқа байланысты. Сүйген адам мейірбан, ал сүймеген немесе сүйікті болмаған адам томаға-тұйық және лас ойларға бейім. Тек мемлекеттік өктемдікке негізделген таптық қоғамда ғана зұлымдық белең алады. Бұл өрескелдік халықтың, сондай-ақ жеке тұлғаның теріс таңдаған жолы болғанымен, өмірде бар, объективті заңдылықтың негізінде жүзеге асырылады.

Қоғамдағы шұғыл өзгерістер мен күйзелістер барысында өрши түсетін жын-шайтан, аруақ, ие жайлы аңыз-әңгімеге Баласағұнның көзқарасы көңіл аударарлық. Басқа ойшылдар сияқты ол да мистикалы (құбылыс) феномендерге сенімсіздікпен қарады. Ізгілік пен зұлымдықтың мәңгі күресін жоққа шығарды. Аруақ, жын-шайтандардың болу мүмкіндігін мойындай отырып, олардан алысырақ болып, қоғам қалауына сай құрбандық шалып отыруды құптады. Баласағұн адамдар алдымен жақынына қызмет жасауды үйренуі керек, ал содан соң аруақты риза қылуды ойлауы керек деп білді. Осылайша зұлымдықтың мәңгілігі жайлы пікірлерді жойып, ол бүкіл жан дүниесіне, ұрпаққа, балаға, бауырға, ата-анаға, тіптен дұшпан ниеттілерге деген сүйіспеншілік құдіретін мадақтады. Мистикалық алдау-арбаудың салдарынан рухани шарықтау болмайды, ол бізді ізгілік, махаббат, сұлулық, тәртіптілік мұраттарына бастайтын парасат зерде негізінде биікке көтеріледі. Ойшыл басқа жол бар деп білмейді. Білім мен парасаттың орнын осылайша мейлінше негіздеу өмірлік мақсаттар мен мүддені айқындауға жеткізеді.

Баласағұн ғылыми білімнің өмірде қолданылуы шектеулі екенін айқын сезінді. Сондықтан да ол қорытқан білімдерін имандылық  тәжірибелік салаға ықпал ету үшін қолдануға тырысты. Бұл жерде де теориялық ақыл-ойдың ғалам мен адамның, мөлтек ғалам мен ұлы ғаламның, дүние мен қоғамда өмір сүретін адамның үйлесімділігін көздейді. Адамды табиғаттың бір бөлшегі ретінде қарастыра отырып, ойшыл жеке адамды табиғатқа қарсы қоюға ұмтылған жоқ, оны табиғат күшінің жалғасы ретінде түсінуге тырысты. Адам мен табиғат арасындағы үйлесімділікке сену  одан әрі қоғамның сәйкестігіне ұласып, философ оны ұдайы нәрлендіріп отырды. Өкініштісі, өмір шындығы Баласағұнның асыл ойлары мен тынымсыз ізденістерінен мүлдем басқаша болып шықты.

Адам мен табиғат үйлесімділігі адамдар арасындағы қатынастың үйлесімділігіне көшуі керек. Бұл үйлесімділікке жету үшін автор төрт кейіпкерді қолданады. Оқиғаның өрбуі барысында Айтолды уәзір (бақыт) өледі, әмірші Күнтуды (Әділет) оның орнына баласы Өгдүлмішті (парасат) қояды. Ол қызметке Одғүрмышты (қанағатты) тартпақшы болады. Осы төрт қасиет Баласағұнның этикалық концепциясының ең негізі болып табылады. Осылар негізгі өзек болса, басқа адамгершілік категориялар мен ұғымдар соған телінеді. Қай жағынан алсақ та Одғүрмыштікі жөн, өйткені өмірдегі басты мақсат  Бақыттың жоғалуы ғаламның үйлесімділігін, тепе-теңдігін бұзады. Әмірші парасаттың көмегімен қанағаттың қарсылығын тыйып, көндіруге әрекеттенгенде алдағы үміттен айырылған Одғүрмыштың оған көңілі толмайды.

Тепе-теңдік пен үйлесімділіктің бұзылуы Баласағұн назарын әділетті бейнелейтін әміршіге аударады. Үлкен үміт артқаны  Елік. Күнтудының сипатын мына жолдар ашады: "Ол менің балам ба, жат немесе жақын досым ба, заң алдында олардың бәрі мен үшін бірдей. Олар менен әділеттіліктен басқа ештеңе күтпейді. Әділеттілік  билік негізі. Бектер адал болса, ел өмірі оңалады".

Тиімді құқық тудырушылық қызметке бүгінде ғана емес, II мың жылдықтың басында да аса зәру болғандығын көреміз.

Әділеттілік құқықтың қорғалуы деп білді. Бұл көзқарас күні бүгінге дейін маңызын жойған жоқ. Сол кезеңнің арнайы заңгерлік жүйелерін тереңдеп зерттемей-ақ айтарымыз, заңдылық, ізгілік, тәжірибелік, мінез-құлық сияқты ерекше жағдайларға байланысты әміршінің қабылдаған жарғысы мен кесімі де заңды құқық талаптарын білдіреді.

Ғұламаның тектілік, адамгершілік қасиеттің туа бітетіндігі мен қалыптасатыны жайлы толғаныстары да аса маңызды. Ойшыл әр адамға тән туа біткен қайырымдылық пен зұлымдықты, яғни, тумысынан қайтымды немесе зұлым адамдарды, сондай-ақ, тәрбие мен өмір барысында пайда болатын, жастық шақта қабылданған қайырымдылық пен зұлымдықтың аражігін ажыратуды сөз етеді. Баласағұн қайырымдылық әміршілердің туа біткен қасиеті деп білді, әйтпесе дүние быт-шыт болып, оның бар бөлігін қайғы басқан болар еді деген тұжырымға келді. Азғынданып туған адамдарды биологиялық ауытқудың, табиғат қатесінің нәтижесі деп білді ол. Сондықтан да азғын, кесепат адамдар халық үшін де, бүкіл дүние үшін де үлкен апат, оларға ем қонбайды, кесепатты адамнан алыс жүрген дұрыс, оларды қаладан, қоғамнан аластаған жөн,  деп ой түйді ол. Адамдардың басым көпшілігі қайырымды да, зұлым да болып дүниеге келмейді бірақ, ізгі адам бола алады, сондықтан оларды дұрыс тәрбиелеу керек. Бұдан ойшылдың адамдарды "қоғамдық қатынастардың жемісі" деп түсінгенін көреміз. Адам "қағаздың таза парағы" сияқты, оған ұлағатты ағартушылық өзінің сауат ашу, біліммен сусындау сияқты ізгі іздерін қалдырды, сөйтіп ол өсе келе мейірбан, толық мәндегі адамға ұласады.

Осылар біте қайнасып, бақыт ізгілікпен, халыққа қызмет жасаумен мағыналас түсініледі.

Философтың ойын әрі өрбітсек, бақытты адамды көзінен тануға болады. Ол әрқашан мейірімді, ақ жарқын, ізгі жан. Ол сүйкімді, оның достығы мен жамалына әркім іңкәр. Оның тұңғиық нұрлы жанары мейірімді, шұғылалы сәулеге бөленіп, кейде мұңға батып тұрады. Жаны жайсаң, сүйкімді адамның тылсым әлемі дүние жүзіндегі діндердің барлығында да сөз болады. Иса пайғамбар прокурор Понтий Пилатты мейірімді адам деп танығанда, бұған ашуланған прокурор тілден қалып, қарауылын шақырып алып, Исаны дүреге жықты, Иса пайғамбар соққыдан құлап жатса да "Бәрібір сен қайырымды адамсың" деуден танбады. Қатыгездігімен аты шыққан Рим бегінің өзін Иса пайғамбардың ізгілігі жұмсартып, ол шіркеу басшылығынан Христосқа кешірім жасауды талап етті. Олар бұл шешімге қарсы шыққанда Понтий Пилат іштей ізгі дін уағыздаушысының жағында болды. Бақыт пен қайырымдылық бір-бірімен ілесе жүрді, сұрқиялықтан тыйылып, қайырымды болған адам бақытты. Қайырымдылық белгілі бір адамдарға ғана арналмауы керек, оның бүкіл адамзатқа шапағаты тиюі керек. Елік айтты: "ізгіліктің нышаны  халық үшін қайтпай құрақ ұшады". Бұл ойдың маңызы зор: "туысқандары мен "керек" адамға жасаған жақсылық тоғышарлық" болады дегенді білдіреді.

Бақыт және қайырымдылық ұғымы адам өмірінің мәні жайлы мәселеге тіреледі. Адам өлмек, бірақ оның шапағаты мәңгі жасайды. "Кісі мәңгі болмас, мәңгі аты, ары мәңгі қалар шапағаты". Баласағұн лажсыздықтың жоқтығы сияқты о дүниелік өмірдің жоқ екендігін айқын көрсетті, әйтсе де ол "адам шапағаты арттағы ұрпақтарына тисе, мұра болып қалса, оның рухани өлмейтіндігі сөзсіз" деген тұжырым жасайды.

Адам өмір мәніне жету үшін дұрыс тәрбиеленуі керек. Ата-ана баласына шаңырақ иесі, бабалар ісін жалғастырушы екендігін дұрыс ұғындыруға тиіс. Балалардың дұрыс тәрбиеленуі мен білім алуы ең алдымен ата-ананың парызы. Ұлы ойшылдың дегдарлар тәрбиесін көкпен теңеуі бекер емес. "Хақ (тәңірі) иесі  жанды-жансыз ғаламның құлы соның бәрі жақсы-жаманның, ұл мен қыздың өнегесі ата-ана, бәрі бізден дұрыс па, әлде қата ма".

Ата-ананың ең басты парызы  баланы өткенге парасатпен, терең сезіммен, құрметпен қарауға тәрбиелеп, ата-баба аруағын ардақтауға, салт-дәстүрлік киелі нәрселерді құрметтеуге, отбасылық қоғамдық дәстүрлер мен салт-жоралардың күрделі жүйесін түйсіну сезіміне баулу. Ата-ана үйдегі, түздегі іс-әрекетімен, тұрмыс пен қоғамдық орындардағы мінез-құлық этикасымен үлгі болу керек. Әсер ұрпаққа тұрмыстың қағидалық қалыптары мен дәстүрлерінен тағылым беруге тиіс. Балалардың көз алдында өтіп жатқан әрекеттер мен жағдайлардың күрделі жүйесі күнделікті өмірде қолданылатын мінез-құлқы үлгісін, дағды нұсқаларын беруге тиіс. Мұны әлеуметті тіршілік әрекеттердің, біліктілік пен болмыстық моралдың біртұтас ықпалы туғызады, дәстүрлі этиканы түйсінуге жағдай жасайды. Ата-анамен қатар әділеттілік пен қайрымдылық өлшемі  тәрбиешілер болуы керек. "Бала қамы түпсіз теңіз" болғандықтан да ол "Тәрбиешіден ізгілікті, көшелі, ұл-қыз жақсы таза болып өседі, ұл-қызына әдеп үйрет, білім бер, қос жалғанда бірдей көріп күлімдер",  дейді.

Бала тәрбиесі осылайша ата-ана мен тәрбиешінің ортақ қасиетті ісі болып қалады. Сондықтан тәрбиені басқа жерде беруге болмайды, "ай-маңдайлы ұл-қыз туса алдында, үйіңде өсір, бөтен жерде қалдырма" /33/. Баласағұнның балаға ұстаздық ету жөніндегі көзқарасы тәрбие мен білімнің сабақтастары жайлы салмақты ойға жетелейді.

Бала жас кезінен білім мен өнерге, енбекке араласуы тиіс. Оқыту барысында бала мінезін қалыптастыруға баса көңіл аудару керек, жаман әдет пен жұғымсыз қылықтардан сақтандыра, оның әрі қарай ұласпауын қадағалау міндет. Дүниеге келгеннен бастап жаны тек жақсы, әділетті істерді ғана білуі керек. Онда жағымды, тұрлаулы мінез қалыптасуы үшін оны жаман қылықтардан аулақ ұстаған жөн. Оның тәні мен жаны жақсы жетілуге тиіс. Тән мен жан тазалығы сабақтас. Тәрбие мен білім берудің бұл жүйесі парасатты ұрпақ өсірудің мәнін ашады. Егер баланың жаман аты шықса, ізгі жандарға қауіп төнеді делінеді. Халықтың имандылығының кепілі балалардың ата-анасы мен аға ұрпаққа деген құрметінен көрінбек. Сондықтан да әкесін аман сақтап қалу үшін жанын қиған ұлдың өлімі  ең бақытты өлім болып табылады. Баласағұнның ұстазнамалық тұжырымдамасында осындай сұңғыла ойлар жатыр.

Оның ұлы жолында қызық көріп, "өлім жайын ойламай өтсең тыныштықтан айырыласың", одан да ғашық сезіміне беріліп, жаңа сезімге тереңдеп, неке жайлы, ұрпақ жалғастыру қамын ойлау керек. Ғұлама ойшыл сүйікті жан бейнесіне айрықша мән берді, әйел бейнесін құдай шапағатын алып келуші деп қараған сопылық танымды мойындайды. Махаббат сондықтан да жұбайлық өмірдің тату-тәтті тұрақты да ұзақ жолының жоғары (идеясы) мұраты. Әйел затын сыйлау керек. "Егер оның мінезі керемет жақсы болса, жүзін жарқын болады. Ұзақ тату-тәтті жұбайлық өмірдің тұрақтылығы мен кепілі  осы. Бар асылдың ішінде махаббат ерекше қасиеттісі. Ол жан дүниенің қайталанбас ерекше күші, рухани жетілген жандардың бірін-бірі өзіне балайтындай сыйластығы".

Философты жағымпаздық, мәймөңке, жарамсақтық налытады. Ол "бір күнгі тоқтық үшін өзіңді-өзің төмендетпе" дейді. Алайда саясаттағы қатыгездік мансапқорлыққа, жағымпаздық жарамсақтануға, жоғары шенді адам алдында ойсыз бас шұлғуға әкеледі. Бұл сыртқы шендік белгілерге, атақ-дәрежеге бас иетін жиіркенішті әдетті қалыптастырады. Бұл кедейлерге мен-мен көзқарас пен атақ-дәрежелі адамдарға жарамсақтануды күшейтті.

Мұндай қасиеттерден мақрұм адамдар "жануармен" тең, өйткені, олар өзімшіл, өтірікші, қатыгез. Тоғышарлық, енжарлық, жалқаулық жайлы да осыны айтуға болады, сондықтан да "тоғышар әрқашан аузын тыюы керек". Білімді адам қоғам, адам қамын ойласа, тоғышар әдетте жеке басын күйттеп, өзімшілге айналады. Жалқау әдетте жалған сөйлейді, әрі қатыгез, өйткені, оның уәдесі көп, ісі жоқ.

Парасатты адамдарға тән жоғары қасиеттер  қайырымдылық, әділеттілік және шыншылдық. Дәстүрі қалыптасқан түрік қоғамында "парасат пен ұлылық егіз", парасаттылық негізінде шыншылдық пен қайырымдылық салтанат құрды. Кім ізгілік, адамсүйгіштік қасиетке бай болса, сол ел басшысы, әкім болуы керек. Ол ізгілік қасиетімен бетке ұстар үлгі, тумысынан текті болуы керек. Қайырымды, адал адамдар ата-баба салтын қадір тұтып, олардың тәжірибесін құрметтеп, түсіністікпен қарайды. Олар бұл тәжірибені сақтап, ұрпаққа мұра етеді. Этиканың, өнердің және өндіріс тәсілдерінің жоғары сабақтастығы мен қайта жаңғыруы, ұдайы жетілу мен даму жүйесі ұрпақтан-ұрпаққа өз үрдісін жалғайды. Қоғамда мәдениеттілік, әлеуметтілік, біліктілік, бейімділік мәселесі сақталды. Жаңа тәжірибе қоғамдық қатынастардың дәстүрлі жүйесінде қалыпқа түсіп, қолдау тауып отырады. Адамдардың тумысынан текті және азғындар болып екі топқа бөлінуі де Баласағұнның ой жүйесіне сияды. Шын мәнінде барлық адамдар өзара тең, тек олардың тәжірибесі мен бойына сіңген әдеттері өзгеше. Бірақ екі өзгермес ұшқырлық бар: аса даналық және шектен тыс ақымақтық. Ұлы Конфуций өз қағидаларында осыны атап өткенін айта кеткеніміз орынды.

Баласағұн мемлекеттің қалыпты қызмет етуі үшін бюрократияның аса қажетті оңды жақтарын алғашқылардың бірі болып түсінді. "Ел билеу үшін көп кемшіліктер болғаны" жөн. Сондықтан да ол өзіндік ерекшеліктері бар, бірімен-бірі сабақтас қызмет жағдайларына жан-жақты тоқталып өтеді. Бұлар мемлекет шенеуніктері, уәзір, елші, қолбасшы, бектер мен тархандар, қауым басшысы, сарайшы, қазынашы, сарай қызметкері, хатшы, шежіреші, жұлдызшы мен түс жорушы. Өзі табысты қызмет атқарған хасхаджиб қызметіне (бас кемеңгер және кеңесші) айрықша назар аударды.

Ол мемлекет қызметіндегі адам үшін басты кемшілік  парақорлыққа әдеттену деп білді. Мемлекет аппаратының бұл осалдығы жазылмас дерт екендігін бүгінгі күн дәлелдеп отыр. "Тұзды судай байлық  шөлің қанбайды, қанша ішсең құрғатар тіл-таңдайды".

Білімнің зор мәніне маңыз бере отырып, Баласағұн білімді кеңесшілер мен бектердің қажеттігін көрсетеді: "Шыншыл, сара басшы керек халыққа, халық үшін түсіп шығар тамұққа. Халыққа жақ, көңілі тоқ, көзі тоқ, ойы терең, тілі майда, өзі шоқ... Жасай алар ізгілік пен ірілік, заң, ұятты сақтай білер түсініп,  дей келіп "осындай бек болар халық көсемі" деп ой түйеді.

Ол жоғарыдан келген нұсқауға ойсыз бас шұлғитын басшыларды құптамайды. Бұл заң шығарушылық қызметке байланысты, өйткені "жақсы заңдар мемлекеттегі қоғамдық тәртіпті нығайтып, ел бірлігін күшейтеді. Әділеттілік пен шындықты, парасат пен қайырымдылықты мұрат тұтқан әрбір мемлекет үшін заң шығарушылық мәселесі әрқашан көкейкесті мәселе. Заң зорлық-зомбылықты жойып, қоғамдағы әділеттілікке кепіл болады. Жақсы заңдар адамның азғындануын, қоғам дертін емдейді, ізгілікке бастайды, сондықтан да ол басқару ғылымының негізгі мәні болмақ. Тек "жақсы заңдар" негізінде қоғам, мемлекет тізгінін берік ұстайды. Басқару ғылымы саясат қоғам қақпасын құрметтейді. "Осының көмегімен бектер халықты түзетеді. Саясат азғын адамдарға келгенде жазалауға айналады, өйткені "олар ел тұнығын лайлайды".

Яғни басқару ғылымы екі салаға: қолдау және жазалау бағытына қызмет етеді. "Шекердей тәтті сөз айтып" және "оң қолда қылыш ұстау" қажет. Басқару ғылымы дер шағында жазалау мен қолдаудан тұрады. Адал қызметтегі мемлекет тұлғаларының сый-сияпатын асырып, елдің саяси және экономикалық, әлеуметтік тәуелсіздігін аяққа басушыларды қатал жазалау керек. Қызметтегі күш-жігер әрқашан бүкіл орталықтандырылған аппарат үшін үлгі болуға тиіс, сонымен қатар мемлекет қызметін тек жеке басының баю мүмкіндігі деп білетіндер жазалануы тиіс.

Баласағұн мемлекеттің өзекті тірегі және ірге тасы  егіншілер мен көшпенді малшыларға айрықша мән берді. "Егіншілермен қарым-қатынас жасау керек" деген арнайы тарау жазды. Отырықшы тұрғындардың мәнін сипаттады, "одан жанның бәрі пайда табады",  деген пікірге келді. Сонымен қатар Оңтүстік Қазақстандағы және Жетісудағы көшпенділердің бір жерге орнығып, егіншілікке ауысуының маңыздылығын көрсетті. Тағам, киім, тері, жүн, сарбаздардың ат-көлігін  керуен саудасы үшін түйе беретін малшыларға айрықша маңыз берді. "Олар не сұраса  бер, не керек болса  ал", деді. Сондықтан отырықшы тұрғындар бірінші кезекте көшпенділер мен тауар алмасуға байланысты байи бастады. Қала мен дала өзара бірін-бірі толықтырады, сондықтан да малшылар мен егіншілердің саяси достығы, бейбіт ара-қатынасы қажет.

Қолөнершілер мемлекетте маңызды рөл атқарды. Өйткені, олар киім тоқиды, үй салады, еңбек құралдарын өндіреді, әшекей бұйымдар жасайды. "Олар өнер туғызады", мемлекеттің басым бөлігін құрайтын олар ештеңеге тарықпауы керек. "Бұл дүние ғажабын істейтін осылар, өнердің кереметтерін істейтұғын осылар". Баласағұн әрбір қоғам мүшесі өз орнын тауып сол орнында күш-қуатын аямай қызмет жасауы керек деп білді. Осындай мамандық иелерінің бірігуі мемлекеттің жемісті қызметіне, қоғамның және оның барлық әлеуметтік топтарының баюына мүмкіндік жасайды.

Қоғамдағы игілікті бөлуді реттеп отыру қажет, әйтпесе адамдардың көп бөлігі кедейленіп, аз бөлігі шектен тыс байиды. Ел басшысы байлықтың бөлінуі мөлшерін қадағалап, әркімге еңбегіне қарай ақы төлеп отыруы тиіс, мүліктік теңсіздіктегі мөлшер мемлекет бақылауында болуы керек. Ғалым жалпыға ортақ мүліктік теңдікке жету мүмкін еместігін түсінді.

Баласағұн экономикалық бағдарламасы өсіп отыратын салық негізінде қоғамның барлық топтарының баюын көздейді. Оның үстіне өндірушілердің жұмысқа ынтасы төмендемеу үшін алым көлемі біртіндеп азаюға тиіс еді. Баласағұн салық көлемінің азаюы халық өмірінің жақсару жолы деп қарады, өйткені мұнда материалдық байлық қорланып, тауар сұранымы артар еді. Жалпы ол бай халық  бай мемлекет негізі деп түсінді. Бай мемлекетте тұрғандардың аса кедей топтары  қайыршылар мен үйсіздер болмауы керек. Басшылар кедей отандастарының қамын ойлап, қоғам үйлесімін, тұрғындар қажетін салықтар есебімен тауып отыруға міндетті.

Қорыта айтқанда Ж.Баласағұн ІХ-ХІІ ғасырлардағы Шығыстың философиялық ой тарихындағы аса зор, негізгі тұлғалардың бірі дәрежесіне көтерілді.

М.ОРЫНБЕКОВ.





АХМЕД ИҮГІНЕКИ. АҚИҚАТ СЫЙЫ

БҰЛ КІТАПТІҢ ЖАЗЫЛУЫ ЖАЙЫНДА

Жаздым кітап Ыспаһсалар бек үшін1

70. Бұл жалғанда аты шығып қалсын деп.

Бұ кітапты естіп, көрген әр адам

Шаһ атына дұға мен жад қылсын деп.

Кейін келген жас буындар, ұрпақтар

Осыны оқып таң-тамаша болсын деп.

75. Махаббаты бар көңілді марқайып,

Даңқыменен бар дүние толсын деп.

Жаздым кітап сөз асылын теріп ап,

Оқығандар бір пайдасын алсын деп.

Тарту еттім мұны шахқа апарып.

80. Бар ықылас  пейілімді білсін деп.

БІЛІМНІҢ ПАЙДАСЫ МЕН НАДАНДЫҚТЫҢ ЗИЯНЫ ЖАЙЫНДА

Айтайын білім жайын, құнты бар бол,

Ей, досым, білімдіге ынтазар бол.

Ашылар білімменен бақыт жолы,

Білім ал жолға түсіп бақыт толы.

85. Білімді  алтын көзі ашылатын,

Надан жан  қара бақыр шашылатын.

Білімсіз тең бола ма білімдімен,

Азамат  білікті әйел, ез ер  қатын.

Сүйекте жілік болар, ерде  білік,

90. Ақыл ғой ердің көркі, етте  жілік.

Жіліксіз ет секілді білімсіздік 

Қол созбас сүйексізге бұл тіршілік.

Атақпен білген өтер ірі жүріп,

Білместі "өлген"-дей бер тірі жүріп.

95. Білгеннің өзі өлгенмен аты өлмейді,

Аты өшер білмегеннің құры жүріп.

Білімді білімсіздің мыңын жеңер,

Ол біліп білім ізін, теңін теңер,

Көр байқап, оқы, сына: білім  пайда,

100. Білмесең  басқа не бар, сенің нең ер?

Біліммен ғалым өсіп, көкке жетер,

Адамды наданшылық төмен етер.

Ерінбе, білім ізден, Расул хақ

"Қадірле білгендерді"  деп көрсетер.

БІЛІМ ҮЙРЕНУ ЖАЙЫНДА

105. Білікті білім жинап кәсіп етер,

Білімнің дәмін татып өсіп өтер.

Білдірер білім елге білім сырын,

Біліксіз білімді аттап, бөсіп өтер.

Тура сөз біліксізге қаза болар,

110. Насихат, пайдалы сөз жаза болар,

Надан жан қанша жусаң тазармайды 

Талай кір жуған сайын таза болар.

Білімдар "істі біліп, бекін!"  дейді,

Ақылмен іс істеген өкінбейді.

115. Білмеген талай жұмыс істей жүріп,

Амал жоқ түбінде сол опық жейді.

Білікті біліп айтар сөзін ұтар

Ол емес бос сөзіңді бедел тұтар.

Білімсіз не айтса да білмей айтар

120. Өз тілі өзінің кеп басын жұтар.

Алла өзін білімменен құт етеді,

Қайырсыз надандықты жұт етеді.

Білімді үйренбеген талай қауым

Құдайды қолдан жасап бұт етеді.

125. Өнеге, білген сөзі  насихат, жол,

Араб пен азияттың сүйгені сол

Кедейдің кертіп жейтін малы  білім,

Білімнің жоқ-жітікке берері мол.

ТІЛДІ ТЫЙЫП ҰСТАУ  ӘДЕПТІЛІКТІҢ ШАРТЫ

Білімдіден қалған бір сөз тағы бар:

130. Әдептіге "үндемес" ат тағылар.

Тіліңді тый  сонда тісің сынбайды,

Жөнсіз шыққан тілден тісің қағылар.

Сөз есепсіз  тіліңді тый, тарт;

Тыймаған тіл басыңа сор әр тұста,

135. Есепті сөз  ер сөзінің асылы,

Мылжың тілді "жау"  деп ұғын тартыста2.

Ақылды ма кеп сөйлеген күбіне,

Талай бастың тіл жетті ғой түбіне.

Оқ жарасы жазылады, бірақ та

140. Тіл жарасы жазылмайды: түбі не?

ТІЛ ЖАЙЫНДА

Ақымақтың тілі  бастың дұшпаны,

Қан төгіліп, талай бастың ұшқаны.

Көп сөйлеген өкінеді түбінде 

Безей бермей ақылға сап ұста оны.

145. Не келсе де тілден келер бір басқа,

Содан  жақсы, жаман атақ бір басқа.

Тыңдашы: адам ерте тұрып күн сайын

Осы тілге табынбайды құр босқа.

Бақ тіліңді, аздап сөйле, мұра  сол

150. Сонда аман-сау, тек жүресің, рас  ол

"Адамды отқа күйдіретін тіл екен,

Өзіңді оттан сақта"  деген Расул.

Екі нәрсе бір адамға келсе егер,

Жақсылық жоқ, жамандыққа жол шегер;

155. Оның бірі  керексіз сөз, ауан сөз,

Екіншісі  жалған айтқан сөз бекер.

Сөзі өтірік адамдардан алыс жүр,

Жолмен тура, шыншылдықпен өмір сүр.

Тіл мен жақтың нағыз көркі  шын сөзі,

160. Шынын айтып, бұл сөзіме құлақ түр.

Шын сөзің  бал, жалған сөзің  жуадай,

Жуа сасып бал иісін қуады-ай!

Шын сөз  шипа, өтірік сөз  кесел ғой,

Ескі іздеп осындай ой туады-ай!

165. Тура айтылса  шындық сөздің базасы,

"Әділ",  десін халық сені,  "таза осы!"

Қисық жүрмей, әділдіктің тонын ки,

Сол болады бар киімнің тазасы.

Қатты сақта  сырыңды ешкім білмесін,

170. Өз сөзіңнен өкініп, іс келмесін.

Бар құпия ісің болып әшкере

Көрген адам, естіген жұрт күлмесін3.

Айтпа сырды, қара достың түсіне,

Ойлап қара жанашырдың ісіне.

175. Өз ішіңе сыймаған сыр, шырағым,

Сыя ма екен сол досыңның ішіне?

ДҮНИЕНІҢ ӨЗГЕРІП ТҰРАТЫНЫ ЖАЙЫНДА

Бұ дүние бір керуен сарай-ды,

Кететіндер түсіп, содан тарайды;

Алғы тізбек көшіп ұзап кеткенде,

180. Келіп түскен соңы соған қарайды.

Зыр жүгіріп қу дүние қуамыз,

Ашкөзденіп, пайданы ойлап туамыз.

Келсе байлық  өсер, тасар, баз кешер,

Бір күндері болып қалар қу аңыз.

185. Мал көздеме, ойлама аздың тақ-туғын,

Бүтін киім, ойла тамақ тоқтығын.

Бай-кедейлік бір Алланың ісі ғой,

Деме "кемдік" пайда, мүлік жоқтығын.

Дүниеде ішіп-жеген, бір киген

190. Басқасы  әуре, қасы-көзі кіртиген.

"Егінжай" деп дүниені еңбек ет 

Депті Расул бұл да  ақыл ғой бір түйген.

Құр күйбеңі бұ жалғанның ез етер,

Шадыман шақ ескен желдей тез етер.

195. Жас қартайып, жаңа ескіріп, күш қайтып,

Қуатты бел бүгілетін кез жетер.

Бүгін барың ертең жоқ қой жалғанда,

Игілігің әлдекімге қалғанда.

Көрікті өңір көмір болып өшеді,

200. Түгел тасып төгіледі толған да.

Қанша ел болып халқы жатқан сыйыспай,

Бәрі кетті, жері қалды қуыстай.

Қанша дана, қанша болды философ 

Мыңнан бірі қалды ма бір уыстай.

205. Күлім қағар бұл дүние, ым жасар,

Өз қолымен балын беріп, у қосар,

Ең әуелі бал жегізіп дәндетіп,

Іле-шала сол тостақпен зәр тосар.

Тәтті жесең  бар ащыға сол кеніш,

210. Бір рақат әкеледі он реніш.

Ей, үміткер оңай келер олжадан,

Қашан айтты бұл дүние "ал, сен іш!"

Сұр жыландай дүние алдап-сулар-ды,

Сырты жылтыр, ішінде оның у бар-ды.

215. Жылан жұмсақ, пейілі  зұлым, арам, лас,

Сенбе, алыс жүр, құрт осындай қуларды.

Сырт қараса, бұл дүние тәтті аса,

Мың бәле бар ішкі сырын қаттаса,

Нағыз басы сол болады қатенің 

220. Сырттай сынай, құр сымбатын жаттаса.

ДҮНИЕГЕ ҚҰР ҚЫЗЫҒУШЫЛЫҚ ЖАЙЫНДА

Дүние желек көтеріп, бетін де ашар,

Құшақ жаяр, бірақ та дереу қашар.

Көктем бұлт сияқты, көрген түстей

Көшер бақыт келеңсіз, құстай ұшар.

ЖОМАРТТЫҚ ПЕН САРАҢДЫҚ ЖАЙЫНДА

225. Ей, досым, білім ізде осы тұста,

Әрдайым біліп сөйле қақтығыста.

Мақтасаң дарқан жанның даңқын өсір,

Бақылға мықты оғыңды сақтап ұста.

Әр тілде бәрі мақтап асырады,

230. Айыбын жомарт жанның жасырады.

Бол жомарт  жуымайды пәлендей сөз,

Ол өзі жаман сөзді қашырады.

Жұмсармас, иілместі жомарт иер,

Мұрат та қол жетпейтін бұған тиер.

235. Мақтайтын бақылдарды жан шыға ма,

Сақыны ағайын, ел бәрі сүйер.

Жомарт ер білім жолын жете білер,

Мал беріп, атақ алып өте білер.

Жарылқап кем-кетікті білімменен

240. Жақсы атпен дүниеден кете білер.

Жинайды бақыл байлық талмай шіркін,

Қалып-ақ жаман атқа дүркін-дүркін.

Арам мал жұрт қолына таратылып,

Жөнелер өкінішпен сүйтіп бір күн.

245. Иесі таза малдың, ей, жомарт, ер!

Тұрғанда Алла беріп сен де елге бер!

Бермеген бейбақ болар жаман атты,

Несібең берсең  адал, терсең  бар, тер!4

Өмірде жақсы мінез  "жомарт" деген,

250. Жаман ат  "сараң", тәуір сөз ермеген.

Берген қол бәрінен де құтты болар,

Сол жаман  ала біліп, түк бермеген.

Жазылмас саран  ауру емдегенде,

Қарысар қолы тастай "бер!"  дегенде.

255. Көзінің сұғы тоймай тіміскілеп,

Болады малдың құлы ерлегенде.

Сақылық  ел ішінде бір төбе де,

Абырой атақ сонда, мәртебе де

Бол жомарт, халықты сол сүйсіндірген

260. Кейін де, бүгінде де, ертеде де.

Мал жиып бақыл ашкөз дірілдеген,

Күні жоқ бірін ішіп, бірін жеген.

Досына тірісінде дәм татырмай 

Өлген соң жаулары жер дүрілдеген.

265. Тағы бір керекті сөз  айтам дастан,

Ұғып ал құлақ салып мендей достан.

Болып ал кішіпейіл өзгерместей,

Аластап тәкаппарлық ойды бастан.

Қайда да тәкаппарға атақ тағар,

270. Мінез бар қойдан жуас елге жағар.

Жаратпас Алла да, ел де ұлықсыған

Адамды "Мен, мен!"  дейтін кеуде қағар5.

Мал жияр саран теріп одан бетер,

Жей алмай қарап тұрсаң ертте кетер.

275. Мал санын көрде жатып санай берсін,

Жат кісі жарын мұнда еркелетер6.

Тәкаппар, тонын киме  "біл!"  демегім,

Халықты кеуде керіп тілдемегін.

Нышаны момындықтың  кішіпейіл,

280. Бол дағы кішіпейіл, дым демегін.

Кішілік Алла алдынан әмәнда өтер,

Кем етер, тәкаппарды ол төмендетер.

Бір Құдай  жалғыз ұлы, ұлысынба,

Деген ол "Ұлы түк жоқ менен бетер!"

ПАЙҒАМБАРДЫҢ СӨЗІ:

"Алла кішіпейілдінің абыройын асырады, тәкаппардың құтын қашырады".

285. Болғаннан соң мал, дүние, жандығың,

Ұлылыққа қол сермедің, жанды ұғын!

Байлықтан не?  көрге жалаң кіресің,

Қалар мұнда кісе, себет, сандығың.

"Тегім асыл"  деп біреулер мақтанар,

290. Мен айтайын тура жауап сақтанар:

Бұ халықтың ата-анасы, тегі бір 

Арасында айырма жоқ сақталар.

АДАМ АТА МЕН ХАУА AHA ЖАЙЫНДА

Ақылым: айла ойламай іске кіріс,

Ақырын ажалға айдар айла-жүріс.

295. Пайда ойлау, амал ойлау қайғы әкелер,

Еңбек ет көп ойламай  бітсін бір іс.

Айтарсың: "киім, шарап, ас керек"-ті,

"Мал мен құл, күң болатын жас керек"-ті

Дүниең өміріңе жетіп жатса,

300. Алдымен бөрік киер бас керек-ті7.

Ашкөздік  жаман әдет серті қатты,

Өкініш, артында оның қайғы жатты

Бай болу, кедей болу  тағдыр ісі,

Мал іздеу  ерге әшейін машақат-ты.

ДҮНИЕҚОР АҚЫР СОҢЫНДА МАҚҰРЫМ ҚАЛАДЫ

305. Дүниеқор жияр байлық, мал-жанды,

Қартайса да ол әдеті қалмайды.

Қояды тек ашкөздігін сол кезде 

Қашан оны су топырақ жалмайды.

Дүниеқор! Кім бар оған тең келген?

310. Ол  бір кесел, ешкім оны жеңбеген.

Шаршамай-ақ он теңгені туғызар

Қолға тиген екі динар теңгеден.

ПАЙҒАМБАРДЫҢ СӨЗІ:

"Адам баласы екі уыс алтын алса, ол үш уыс болса дейді".

Ашкөз қане, ашкөздікке шыныққан,

Айтшы мұны: неге керек, кім ұққан?

315. Аз ба, көп пе  пешенеңе жазылған,

Естілік пе дүниеге құныққан?

АЛЛАНЫҢ СӘЛЕМІ:

"Біз пенденің несібесін өзінің өмір сүруіне лайықтап дәл бөлгенбіз".

Кісінің тегі таза қылығы  нұр,

Қызығып сол қылыққа көңілді бұр.

Адамнан адамдардың парқы басқа 

320. Ұқсайды бір-біріне берігі құр.

ИГІ МІНЕЗ БЕН ЖАРАМСЫЗ ҚЫЛЫҚ ЖАЙЫНДА

Бақыла бар қылықты, жақсыны  ерте,

Ізгілік кімде болса, соны "ер"-де;

Ағаш қой қайырсыз жан жемісі жоқ,

Ағашты жемісі жоқ кесіп өрте.

325. Көрсетсе мейірбандық бейімделіп,

Сен де төк шапағатты пейілденіп.

ПАЙҒАМБАРДЫҢ СӨЗІ:

"Алланың әміріне мойынсұнып, оның жаратқан пенделеріне шапағатты болу керек".

Кісіге жапа қылған сен опа қыл:

"Жумайды қанды қанмен" деген ақыл.

Кісінің аузына тос тәтті асыңды,

330. Бүтінде жалаңашты, жаттасыңды,

Адамға азар берме, кешіре көр

Кісіні зәбір берген  жат, досыңды.

Қыла біл жаман іске жақсылықты,

Игі істің осы болар басы мықты.

333. Біреуден бір жақсылық көре қалсаң 

Еселеп қайтар [ақыл осыны ұқты].

Күнәсін жазықтының әсте кешір,

Тамырын дұшпандықтың кес те көшір,

Тұтанып алауласа ашу оты

340. Суын сеп биязылық, оны да өшір8.

АЛЛАНЫҢ СӘЛЕМІ:

"Қатты ашуды басу керек. Адамдардың қатесін кешіру керек. Алла ізгілік жасағандарды сүйеді".

ПАЙҒАМБАРДЫҢ СӨЗІ:

"Қатты ашуды баса білген адамның Жүрегін Алла қасиетке толтырады".

Адамдық  бір биік үй мұнарасы,

Алқызыл алау өскен гүларасы

Бай мінез  сол гүл өскен жасыл алқап,

Сол үйдің не болмаса ірге тасы9,

Жарылқа кем-кетікті, жәрдемге ұмтыл,

Азат бас сондай жанға болады құл.

345. Тыңда дос, үлкендердің есіп ығын,

Пайдасыз, таста мінез шалыстығын.

Күйдіріп үлкендерді жаман мінез,

Бұзады кішілерді  осыны ұғын.

Сабыр ет, қуаныш күт бәле келсе,

350. Күте тұр қайғы, реніш ала келсе.

АЛЛАНЫҢ СӘЛЕМІ:

"Алла сабырлылықты сүйеді, өйткені әр қасіреттің соңында қуаныш бар".

ПАЙҒАМБАРДЫҢ СӨЗІ:

"Жақсылықтан үміт етсең  сабыр ет".

Өшеді азап оты  кезі келер,

Сауаптың сабыр етсең өзі келер.

Өзгертпе ұлық болсаң өз күйіңді,

Ұмытпа шайы кисең бөз киімді.

355. Дәрежең өскен сайын ұстамды бол,

Айта біл жас-кәріге сөз түйінді.

ӘР АЛУАН МАҒЫНА БЕРЕТІН ӨЛЕНДЕР

Ойлап сөйле, қой бөспелік осыңды,

Бос сөз кейін бұқтырады басыңды.

Бір дұшпанды аз екен деп ойлама,

360. Көп көрмегін мың да болса досыңды.

ПАЙҒАМБАРДЫҢ СӨЗІ:

"Мың дос  аз, бір дұшпан  көп".

Бір осалдық болады екен әр ерде,

Бірер айып болады екен өнерде.

Басын алса соның үшін адамның 

Ешкім тірі қалмас еді о жерде.

365. Іспен тәуір жұрттың көңілін анықтап,

Өз бойыңды парықсыздан аулақ сап.

Әуелі істер жұмыс иінін ойлап ал,

"Керек пе, әлде жоқ па екен"  деп анықтап.

Қайсыбір іс кездессе де бетпе-бет,

370. Оның жайын, алдын-артын ойлап от.

Тәуір болса тағы толған, еске тұт,

Жаман болса, қатты сақтан, жайлап өт.

"Ер қайыры текке кетпес"  де, мейлі!

Жаман істі ешкім "жақсы"  демейді.

375. Үміт етпе жаман істеп жақсыдан 

Тікен еккен жүзім теріп жемейді.

"Ақиқат сыйы" аяқталды

Соған орай жаздым кітап, ақыма:

Қаласаң  ал, қаламасаң  оқыма!

Әдиб сөзін кім түсініп, қаласа,

Ел ішінде сыйлы болар сол аса!

Ахмед Иүгінеки. Ақиқат сыйы.

Алматы: Ғылым, 1985. 152-6. (71-98-бб.)

Аударғандар Ә. Құрышжанов, Б. Сағындықов





АХМЕД ИҮГІНЕКИДІҢ ФИЛОСОФИЯСЫНДАҒЫ АДАМ ӘЛЕМІ

Түркі дәуірі деп аталатын заманда қазақ жерінен шыққан көптеген ойшылдар сияқты Ахмед ибн Махмуд Иүгінекидің өмірі туралы да мәлімет жоқтың қасы. Олай дейтініміз, әлі күнге дейін тіпті оның туған жері мен өмір сүрген жылдары жөнінде де нақты дерек жоқ.

Кейбір зерттеушілер91 оны XII ғасыр ойшылдарының қатарына қосса, енді бір ғалымдар92, деректерге сүйеніп, Ахмед Иүгінеки XII ғасырдың аяғы  XIII ғасырдың басында өмір сүрген дегенді айтады. Бұған қоса біреулер оның туған жері Самарқан маңайы93, екіншілері Ферғана өлкесі94, үшіншілері Түркістан төңірегі95 деп болжам жасайды, демек бұдан Ахмед Иүгінекидің өмірі мен еңбегін зерттеудің енді ғана басталғанын көреміз. Ал оның философиялық ойлары әлі де болса өз зерттеуін таппаған өзекті мәселелердің бірі.

Жоғарыда айтқан Ахмед Иүгінекидің туған жері туралы пікір-таластарға тоқталмай-ақ, ол Сыр бойындағы Батыс түркі тайпалары мекендеген Түркістан өңірінің Жүйнек (Иүгінек) деген жерінде дүниеге келді деген пікірге болжам жасасақ, бұл өңірде ежелгі түркі ескерткіштерінің көп жазылып, мол тараған уақыты біз қарастырып отырған ғасырлармен тұтас келеді. Бұл жағынан алғанда, осы кезеңнің, осы заманның қолжазбаларын жете зерттеген белгілі ғалым Ә. Құрышжановтың пікірі бойынша, "Ақиқат сыйы" ІХ-ХІІ ғасырлар мен XV-XVI ғасырлар аралығын жалғастыратын белгілі бір айқын жол96.

Бірақ, бұл жолды "айқын жол" дегенімен оның да көмескі жерлері аз емес. Ол ойымыз дәлелді болу үшін ең алдымен "Ақиқат сыйының" тұпнұсқасы біздің заманымызға дейін жетпей жоғалып кеткенін айтсақ та жеткілікті. Әдиб Ахмедтің "Ақиқат сыйы" дәл қандай кезеңде, қай тайпалар елінің мекенінде жазылғанын зерттеушілер әлі де анық ашып айқындаған жоқ. Е.Э.Бертельс пен Н.М. Маллаев оны өзбек десе, С.Е.Малов ұйғыр ақыны дейді. Ал дау тудырмайтын нәрсе  ол әдибтің көне түркі тілінде жазылғаны. Оған дәлел өзінің "Сөз аяғында" айтқан бәйіттері:

Ей, досым, жаздым кітап түркішелеп,

Мейлің сөк, мейлің қала ерекше елеп,

Артымда ат қалсын деп жаздым мұны

Ғажайып таңсық сөзбен ерекшелеп97.

"Ақиқат сыйы" қолжазбаларының бізге XV-XVI ғасырларда жасалған үш түрлі көшірмесі және үш түрлі үзінділер нұсқасы жеткен. Олардың өздері де XX ғасырда табылып, зерттеу айналымына енген. Бұл көшірмелердің ерекшеліктеріне тоқталып жатқымыз келмейді, оны мәтінгерлер егжей-тегжейлі саралаған, бұл жұмыс әлі де жалғаса түссе керек-ті, нұсқасына сүйеніп, "Ақиқат сыйындағы" ой тереңдігі, иірімді ойлардағы ақиқаттың ашылуы жөнінде сөз етпекпіз.

Біз философиялық мәселені зерттеу пәні ретінде қоюдың мақсаты  түпкі, "ақырғы" деп танылған мәселелерді қойып, соның шешімін іздеу дейтін болсақ, онда Ахмед Иүгінекидің туындысында нағыз философиялық тұрғыдан талдап, бағалауға тұратын мұндай қағидалы ойлар жетерлік деп сеніммен айта аламыз. Ол  дүние мен адамның арақатынасы, адамның өмірлік мұраты және мақсатқа жету жолы. Осындай күрделі мәселелерді ойына арқау етіп, оның өзіндік шешімін тапқан ойшылды қалайша философиялық мәселелерден жырақ, философ емес деп айта аламыз?! Тіпті керек десеңіз, Иүгінекидің ойлау жүйесі мен бағыттарының философия тарихындағы бірнеше философиялық мектептерге жақындасатын жақтарын да атап көрсетуге болады.

Ортағасырлық философияның қай-қайсысы да дінмен тығыз байланысты, тіпті діннің ықпалымен дамыған десек, Иүгінекидің философиялық ойлары мен тұжырымдары да дінмен сабақтасып жатыр, діннен бастау алып діни тұжырыммен аяқталады. Айтылып отырған кезеңдегі барлық классикалық мұсылман әдебиеті сияқты іргелі дәстүрге сүйеніп, Ахмед Иүгінеки де өз еңбегін Аллаға сүйеніп, тағзым етіп,  "Бисмиллаһи рахмани р-рахим"  деп бастап, мінәжат етуден және оның өзін дәріптеп, мадақтаудан бастайды:

Ей, Алла, көп мінәжат етем саған,

Ең әуелі рақымың  мен аңсаған.

Мақтауға лайықты тіл жете ме

Төгейін тіл өнерін, жар бер маған98.

Содан кейін дәл "Құранда" көрсеткендей, Ахмед әдиб* барлық ретте Алланың бар екендігінің және оның жалғыз ғана екендігінің99 дәлелін келтіреді:

Бар қылды жаратты да мені жоқтан,

Жоқ етер Алла тағы бар қылмақтан.

Тәубе қыл, шәк келтіріп, желін қумай

Тұрғанда өзің өлмей оттан сақтан!100.

Бұл жердегі "өзің өлмей тұрғанда оттан сақтан" деген сөздері барлық діншілдерге түсінікті "сақ бол" (құдайға тіл тигіземін деп), жаман қылығыңмен тозаққа түсіп қалма!" дегені. Әдиб Ахмедтің Аллаға сенімі тіпті өрістей келіп, мистикалық сипатқа ие болғанын көреміз:

Бір Алла елі де етер, тірі де етер,

Көрерсің бұған әлі көзің жетер.

Иесі құдіреттің Құдай қылса,

Тіріліп өлгендер де жүріп кетер101.

Осы шумақтың соңғы жолына тоқталатын болсақ, ол  барлық діндерде бар мистикалық пайымдау. Ал XIX ғасырдың аяғы мен XX ғасырдың басында өмір сүрген орыс космизмінің өкілі, ойшыл Н.Федоровтың102 айтуы бойынша, өлілерді тірілту  барлық адамзатқа "ортақ іс". Бірақ тірілтуді Н.Федоров Құдайдың ғана ісі деп таппайды, оның түсінігі бойынша, іс пен ойдың арасындағы бір тұтастыққа жеткен қайшылықты жойған адамзаттың діни ісі деп түсінеді. Шынайы діннің негізін ол ата-баба рухынан таратады. Бұл жағынан, оның ойы қазақтардың "өлгендердің рухы аруаққа айналады және олар тірілерді желеп-жебеп жүреді" дейтін түсінігіне ұқсайды. Әрине, Н.Федоровтың бұл түсінігі мен Әдиб Ахмедтің сөзінде біршама өзгешелік бар, тіпті қарама-қарсы түсінік деуге де болады: өлі етер де, тірілтер де Алла (Ахмед Иүгінеки) немесе өліні тірілтетін космоспен бірігіп әрекет ететін адамзат (Н.Федоров). Яғни, біріншісі таза діни негізде болса, екіншісі  қияли-этикалық ұстанымға (принципке) сүйенеді.

Н.Федоровтан гөрі Әдиб Ахмедтің ой-толғаулары, тіпті ойларының желісі мен сарындары, негізгі мәселені қоюы мен шешім іздеуі де Абай және Шәкәріммен үндесіп, қабысып жатыр десек шындықтан алшақтағанымыз болмас еді. Осы тұрғыдан алғанда, Ахмед Иүгінеки заманын Мұсылман ренессансынан кейінгі ортағасырлық араб тілдес елдерде, соның ішінде түркілер қаласы мен даласының алғашқы ағарту дәуірі сияқты діни сипатты ағарту кезеңі болған жоқ па екен деген ой да із тастайды...

Әйтседе, негізгі тақырыбымызға қайтып оралайық. Құдайдың мейірім-шапағатына үміт еткеннен кейін өз бәйіттерін Әдиб Ахмед, дәстүрді бұзбай, Мұхаммед пайғамбарға арнап, ол туралы айтарын "ақыл-ой мен ар-ожданның сарасымен ұғып алуға" шақырып, оны "құт қонған ізгінің бақыттысы" дей келе, оның төрт серігі, төрт сахабаларына да сәлемін жолдап, өзі осы кітабын сыйға тартып отырған сол кездегі белгілі әскер қолбасшысы, Қараханидтер мен Хорезм шахтарының бірі Тат Ыспаһасалар бекке сөздерін арнайды103. Дінге, діни руханилыққа берілгендігін осы сөздерінен де байқауымызға болады. Татты мадақтау сөздері де оның руханилық жақтарын сипаттауға арналған. Әдиб Ахмед оның қайырымдылығы мен кіршіксіз адалдығын, қамқорлығы мен жомарттығын айта келе, оны "ақылдың, сана-сезімнің, парасаттың қазынасы, білім бұлағы және жақсылықтың (таусылмайтын) кені"104 дейді.

Бірақ, бұл кітапты жазғандағы да, оны Тат Ыспаһасалар бекке арнағандағы мақсаты "кітабымды көрген, естіген кісі шахымды дұға оқығанда есіне алсын"105 деген тілекпен ғана шектелмейді, ол кітабын кейінгі ұрпаққа қажетті дүние болғандықтан да арнайды:

Кейін келген жас буындар, ұрпақтар

Осыны оқып таң-тамаша болсын деп.

Махаббаты бар көңілді марқайтып,

Даңқыменен бар дүние толсын деп.

Жаздым кітап сөз асылын теріп ап,

Оқығандар бір пайдасын алсын деп106, 

дейді. Оның бұл тілегі де Абайдың "Қара сөздерін", Шәкәрімнің "Мұсылмандық шартын" жазғандағы мақсаттары іспеттес емес пе? "Бұл кітап әрбір қазақ оқуға оңай болып әрі оларға пайда, әрі өзіме сауап болар ма екен деп Алла тағаланың рахметінен үміт еттім",  дейді Шәкәрім107. Сол сияқты Әдиб Ахмед те өз кітабын кейінгі ұрпаққа, көпшілікке арнап, өзіне дұғасы тисін деп үміттенеді:

Жас ұрпақ, тыңда мені, ұғасың көп:

Атымды дұғаңда айтып шығасың деп,

Өзіңе сирек сөзді дұға еттім,

"Маған да тарту етсін дұғасын деп"108, 

дейді ойшыл-ақын.

Жоғарыда айтылған сөздерден, келтірілген пікірлерден Әдиб Ахмедтің дінге толық сеніп, сол діни тұрғыдан дүниені түсінгенін айқын көрсек, дүниенің немесе (әлемнің) құрылымы туралы пікірлерін бір кітап қана бойынша бөліп шығарып алу оңайлыққа түспейтін іс. Дегенмен басқа жол жоқ та.

Енді біз "Ақиқат сыйы" мәтініне сүйене отырып, Ахмед Иүгінекидің адам туралы, адамның өмірлік мақсаты мен міндеттерін атқаруға не кедергі, не көмекші болатынын, адам құлықтары мен әрекеттері туралы ойларына тоқталып, оларды бір жүйеге келтіруге тырысайық. Олай болса, біз ең алдымен осы мәселелер тініне тереңдеп ену үшін мәтінді саралап, әр сөздің бағамына зер салуымыз қажет.

Бірінші сөзін ойшыл-ақын жалпы білімнің пайдасын, надандықтың зиянын сипаттауға арнаған. Білімнің ең басты қажеттілігі немесе пайдасы адамға бақыт жолын білдіруі. "Бақыт жолы білім арқылы білінеді",  дейді Әдиб Ахмед. "Білім ал, бақыт жолын ізде"109. Білім жолына түскен адам бақыт жолына түскендікпен тең:

Ашылар білімменен бақыт жолы,

Білім ал, жолға түсіп бақыт толы110, 

дей келе, білімдіні бағалы алтын динармен салыстырып, білімсізді қара бақырға теңейді. Бұл жердегі білім түсінігі қасиет сияқты, білімді мен білімсіз теңелмейді: білімді тірісінде ерлік етеді, білімсіз тірісінде де, көрде де жатқан өлікпен тең, білімдінің өзі өлгеннен кейін де аты қалады, наданның тірі кезінде де аты өлік; білімді адам жоғары өрлейді, ал білімсіз төмен қарай құлдырайды. Сондықтан пайғамбардың "білім кімде болса соны ізде!" деген сөзіне ілесіп, жалқаулыққа бой алдырмай, үйреніп білім алу керек:

Атақпен білген өтер ірі жүріп,

Білместі "өлген"  дей бер тірі жүріп.

Білгеннің өзі өлгенмен аты өлмейді,

Аты өшер білмегеннің құры жүріп.

Білімді білімсіздің мыңын жеңер,

Ол біліп білім ізін, теңін теңер,

Көр байқап, оқы, сына: білім  пайда,

Білмесең  басқа не бар, сенің нең ер?

Біліммен ғалым өсіп, көкке жетер,

Адамды наданшылық темен етер.

Ерінбе білім ізден, Расул хақ

"Қадірле білгендерді"111,  деп көрсетер.

Сондықтан да білімнің теңеуі не өлшемі жоқ. Ол  жақсылықтың көзі, тіпті жақсылықтың өзі деуге болады. Білімнің қажеттілігін Ахмед әдиб қарапайым, әр адамға түсінікті тағы да мынандай салыстырмалар арқылы жеткізеді: "Сүйекке  май, адамға  білім керек. Ердің көркі  ақыл, сүйектің көркі  май. Білімсіз (кісінің) жайы, майы жоқ сияқты"...112. Әдиб Ахмедтің бұл нақыл сөздері мақал тәрізді. Мақалдар осы нақыл сөздерден бұрын пайда болып, кейін нақыл сөзге айналды ма (білекті бірді жығады, білімді мыңды жығады",  білімді бір (кісіге) білімсіз мың тең келе ме?)113, әлде Әдиб Ахмедтің бұл нақыл сөздерінен кейін түркі халықтарында осындай мақалдар пайда болып қалды ма, бұл тіл мамандарының ісі. Біз үшін ақиқаты  Әдиб Ахмедтің түркі халқынан (қазақтан) шыққандығы, ол осы мысалдардан-ақ айқын көрініп тұр.

Тағы бір осы жерде айтып кететін жағдай  ол Ахмед әдибтің білім туралы айтқан сөздерінің одан бұрын осы өңірде дүниеге келіп, өмір сүріп, кейін барлық адамзаттың Екінші Ұстазы атанған Әбу Насыр әл-Фарабидің немесе одан V-VI ғасыр кейін өмір сүрген қазақ хакімі Абайдың білімнің маңыздылығы мен қажеттілігі, пайдасы туралы айтқан ағартушылық сөздерімен дәлме-дәл келді. Әсіресе, әл-Фарабидің "бақыт жолы  білім" деген айқындамасын еске алсақ, олардың арасында екі-үш ғасырлық өмір жатса да өзара үндестік көзге түспей қоймайды. Мұның өзі жоғарыда айтылған Қайта өрлеу дәуірінен кейін еуропалық елдерде Ағартушылықтың кең өріс алғанын еске салып, мұсылман елдеріндегі әл-Фарабидің өзі қостаған Қайта өрлеуден (Мұсылмандық ренессанс деп аталған) кейін сол елдерде ерекше мұсылмандық сипаттағы "жергілікті" ағартушылық дәуірі өріс алған жоқ па екен деген ой қайта оралады. Егер сондай кезең болған болса, оның көрнекті өкілдерінің бірі Әдиб Ахмед ибн Махмуд Иүгінеки болары айқын. Бұл әлі де жіті зерттеуді күтіп тұрған маңызды мәселелердің бірі.

Адам үшін өте маңызды болуымен қатар білімнің қажеттілігін, оның сан қырлы салаларының өзара айырмашылығын да ажырату үшін білім керек. Білімнің пайдасын білімді жан ғана біледі, білімнің қадірін адамға білім білдіреді. Сөйтіп, білім тек құдайды танытар, бақытқа апарар жолды білу немесе күшті болу үшін ғана емес, сонымен қатар білім адамның өзін надандықтан арылту үшін де керек. Яғни, білім адамның өзін-өзі тануы үшін керек. Бұл өзіндік білім немесе өзіндік сана. Ал мұның өзі философия тілінде "рефлексия" деп аталады да, философияны басқа білімдерден айырудың басты шарты болып табылады. Олай болса, Ахмед Иүгінекиді философ емес деуге бізде ешқандай негіз жоқ. Әрине, Ахмед әдиб  нағыз философ, діншіл философ. Бұл  ақиқат.

Енді алдында білімнің пайдасы мен надандықтың зияны туралы айтқан сөздерін "Білім үйрену жайында" деп аталған бөлімінде жетілдіре келіп, адамға әр істің байыбына жету үшін білім қажет деген ойымен нақтылай түседі. Бұл орайда, білімнің қызметтері мен ықпал-әсері жан-жақты сөз болады. Білімді адам шын сөзге рақаттанып, ақиқаттан ләззат алса, "білімсіз адамға шын сөз ащы тиеді", сондықтан да "оған үгіт, насихат пайдасыз". Бұл жерде Әдиб Ахмед білімді сипаттағанда тіпті адамның ішкі дүниесіне тигізер әсеріне дейін тереңдейді. Қандайда болсын "кір-қоңыс жуғанда тазаратын болса, надан жуғанмен тазармайтын лас"114,  деп Әдиб Ахмед осылардың арасындағы айырмашылықты бейнелі көркем сөзбен жеткізеді.

Реті келіп тұрғандықтан, осы жерде айтатын тағы бір ой  ол Әдиб Ахмед тілінің көркемдігі, бейнелі айшықтығы. Бұл тек Ахмед әдиб тілінің ерекшелігі ғана емес, ол бүкіл түркі халқының ойлау ерекшелігі болса керек. Керек десеңіз, бейнелілік  бүгінге дейін сақталған, бүкіл "шығыстық" ойлау ерекшелігі екенін тек біз ғана емес, өзгелерді де тәнті еткен құндылығымыз.

Білімді кісі не істесе де тындырып істейді, себебі ол істің көзін таниды, жөнін біледі. Істеген ісі тиянақты дұрыс болғандықтан, ол бітірген ісіне кейін ешқашан да өкінбейді, қам жемейді. Ал білімсіздің ісі де керісін. Ол да аз іс тындырмауы мүмкін. Бірақ білместікпен істеген ісі жемісті болмайды:

Білімдар "істі біліп, бекін!"  дейді,

Ақылмен іс істеген өкінбейді.

Білмеген талай жұмыс істей жүріп,

Амал жоқ түбінде сол опық жейді115.

Білімді мен наданның айырмашылығы тек істі тындыруда ғана емес, тіпті сөз саптауынан-ақ білінеді. Мұның себебі білімді тек керек сөзді ғана айтады да, керексіз сөзді "көміп жасырады"116:

Білікті біліп айтар сөзін ұтар,

Ол емес бос сөзіңді бедел тұтар.

Білімсіз не айтса да білмей айтар 

Өз тілі өзінің кеп басын жұтар117.

Бұл жерде Әдиб Ахмед "өз тілі өзінің кеп басын жұтар" дегенде күнәні, әрине, тілден көріп тұрған жоқ, барлық бәле білімсіздіктен, білімсіздің не айтса да біліп-түсіне алмай айтуында. Тура айтпағанмен тіл мен ойдың байланысын, ал ойлау  біліммен байланысты екенін Әдиб Ахмедтің білетіні қосымша дәлелді талап етпейді.

Ахмед әдиб білімді жай ғана құрал деп түсінбейді, оны адамның жетілу, толысу жолы деп таниды:

Білікті білім жинап кәсіп етер,

Білімнің дәмін татып өсіп өтер,

Білдірер білім елге білім сырын,

Біліксіз білімді аттап, бөсіп өтер118, 

дейді әдиб. Бұл жерде бұрынғы айтқан болжамға қосар тағы мынандай ой бар: Шығыс, атап айтқанда, мұсылман елдерінде көрініс тапқан алғашқы діни ағартушылық ойдың еуропалық нұсқадан басты айырмашылығы  білім адамды жан-жақты жетілдіріп, толысуының негізі деп тануы. Ал Батыс Еуропа елдерінде бұдан төрт-бес ғасыр кейін басталған Ағартушылық ағымның басты мақсаты  білім арқылы қоғамдық қатынастарды өзгерту болды. Біріншісінің мақсаты  жеке адамды рухани жетілдіріп, діни жолға баулу болса, екіншісінің мақсаты  жұртшылықты білімдендіру арқылы олардың наразылығын тудырып, негізгі қоғамдық қатынастарды өзгертуге ықпал жасау, буржуазиялық революцияның пісіп-жетілу жағдайын қалыптастыру.

Мұның бәрі Батыс пен Шығыс дүниетанымдарының дүниені түрліше түсінуіне байланысты. Шығыс үшін дүние жалған, уақытша. Батыс үшін дүние өзгертуді талап ететін адамның өмір сүретін ортасы. Діни қағиданы берік ұстанған Шығыс дүниені, адами ортаны өзгертуді көздемейді, себебі оның өзі алдамшы, адамды ғана өзгертуге болады. "Білімнің арқасында ғалым жоғары көтеріледі. Білімі жоқ адам төмен құлдырайды",  дейді шығыс өкілі Әдиб Ахмед. "Батыс" дегенде Еуропаның Ағартушылық ойының даму кезеңін айтамыз. Бұл дәуір адамның ақылы мен ортаны өзгертуді көздейді. Адамға білім өзін өзгерту үшін емес, ортаны (дүниені) өзгертетін күш, құрал ретінде қажет. Осыны дәлелдеу үшін Ф.Бэконның "Білім - күш" деген ұранын еске алсақ та жеткілікті. Жоғарыда айтқан ойымызды қайта нықтасақ, мұсылмандық Шығыс ұғымында дүние ауыспайды, өзгермейді емес, ол өзгереді. Бірақ адамның мақсаты ортасын өзгерту емес, өзін өзгерту.

Ахмед Иүгінекидің осы үшінші сөзі "дүниенің өзгеріп тұратыны жайында" деп атады да, мұнда ол дүниені керуен түзетін сараймен салыстырады. "Керуен сарайға түскен көш одан әрі сапар шегу үшін түседі"119,  дейді де:

Бұ дүние  бір керуен сарай-ды,

Кететіндер түсіп, содан тарайды:

Алғы тізбек көшіп ұзап кеткенде,

Келіп түскен соңғы соған қарайды120, 

деп қорытады.

Дүние өзгермелі, ауыспалы. Оның ең басты белгісі  алдамшы, уақытша. Тұрақты, өзгермейтін Құдай ғана. Дүние  тіршілік, мүлік, зат. Әдиб Ахмед пайғамбардың дүниені "егістік" деп атағанын келтіріп, оған адам барлық жанын салып игілік егуді талап етеді. Адамға бұ дүниеде қажет тек қана тамақ пен киім, одан артықты тілеген адам нысапсыз болып күнәға батады. Бұл жолға түскен адам тек қана байлықты көздейді, ал нысапсыздықтың шегі жоқ. Бұл  сопылық дүниетанымында сөзсіз өріс алған түсінік. Ахмед әдибтің осы ойлары Абайдың "Ескендір" поэмасында да жақсы көрініс тапқан. Оны Абай былай деп суреттейді:

Ескендір елде алмаған хан қоймады,

Алған сайын көңілі бір тоймады.

Араны барған сайын қатты ашылып,

Жердің жүзін алуға ой ойлады...121.

Абайдың осы ой-тұжырымын Ахмедтің бәйітімен салыстырсақ, ондағы ой да сол бұ дүние мен қу өмірдің өтпелілігі:

Зыр жүгіріп қу дүние қуамыз,

Ашкөзденіп, пайданы ойлап туамыз.

Келсе байлық  өсер, тасар, баз кешер.

Бір күндері болып қалар қу аңыз122.

Бұл даналық ойдың түпнегізін алыстан іздейтін болсақ, оны осы екі данышпан ғана емес, ол Екклесиастың бұ дүниенің өзі "абыр-сабыр, әуре  бәрі де әбігерлік"123 деген даналық ойында да жатыр емес пе?

Оны Әдиб Ахмед "Құр күйбең" деп атайды:

Құр күйбеңі бұл жалғанның ез етер,

Шадыман шақ ескен желдей тез өтер124.

Бұл жерде Екклесиаст, Ахмед пен Абайдың дүниені тек ауыспалы, өзгермелі деп танығанын айтып қана қоймай, сонымен қатар, олардың осы өтпелі өмірдің диалектикасына да терең ой жүгірткенін айтқан орынды сияқты. Ал бұл өзгермелі дүниенің тегін іздейтін болсақ, ол  тұрақтылықтан басталады. "Ұрпақ өтеді, ұрпақ келеді, ал мәңгі жер қалады",  дейді Екклесиаст  дана125. Ал одан да мәңгі  Құдай. Құдайға сеніп, оны пір тұтқан Әдиб Ахмед, хакім Абайдың ойлары да осы жерден шығады. Тұрақтылықтан өзгермелілік пайда болып, ол ауысып отырады. Бұл өзгерушілікке адам да жатады және оны түсініп, мәніне жете алатын да адам. Әр танымның, әр түсініктің, әр істің өз орны бар деп ұғындырады ойшыл даналар. Ахмед әдибке оралсақ, ол осы өмірдің ауыспалы-өзгермелі диалектикасын былай суреттейді:

Жас қартайып, жаңа ескіріп, күш қайтып,

Қуатты бел бүгілетін кез жетер.

Бүгін барың ертең жоқ қой жалғанда,

Игілігің әлде кімге қалғанда.

Көрікті өмір көмір болып өшеді,

Түгел тасып төгіледі толған да.

Қанша ел болып халқы жатқан сыйыспай,

Бәрі кетті, жері қалды қуыстай.

Қанша дана, қанша болды философ 

Мыңнан бірі қалды ма бір уыстай126.

Сондықтан адам өтпелі дүниеге қызықпай, мәңгілікке бет бұрғаны жөн. Бұл дүниенің сыртқы көркі адамды өзіне тартып, дәмін алғаннан кейін тіпті билеп те алады: "дүние, (әуелі) күлімдейді де, қайтадан қас-қабағын шытады. Бір қолымен бал ұстап, бір қолымен у қатады",  дейді Әдиб Ахмед:

Күлім қағар бұл дүние, ым жасар,

Өз қолымен балын беріп, у қосар.

Ең әуелі бал жегізіп дәндетіп,

Іле-шала сол тостақпен зәр тосар127.

Бұл бәйіт жолдарында сопылық сарынның да бар екенін байқауға болады. Адамды жалған өмірді қуудан тоқтататын, алдында айтқандай, қанағат қана. Оған жетудің тағы бір жолы  өмір диалектикасын түсіну, соған терең жету. Адам осы өмірдің өткінші екенін түсінгенде ғана өзіне-өзі тоқтам жасай алады. Өзін дүниеге қызығушылықтан тоқтата алған адам алдамшы дүниеге қызықпайды, бір күндік рақаттың арғы жағында он күндік реніш, күйініштің, құр күйбеңнің жатқанын түсінеді. Адамның барлық қателігінің басы  бұл дүниенің сыртқы әдемілігін көріп, ішіне үңілмей, артында не боларын ойламай, сол көркіне ғана көңіл қойып, соған құштар болу:

Сырт қараса, бұл дүние тәтті аса,

Мың бәле бар ішкі сырын қаттаса,

Нағыз басы сол болады қатеңнің 

Сырттай сынап құр сымбатын жаттаса128.

Адам ақылының қабілет-қарымы да, күші де дүниенің сұр жыландай алдамшылығын түсініп, өз пейілін дүние-құмарлыққа жеңдірмей, адамды Құдай қалаған жолға бағыттау болмақ.

Ал бұл қандай жол, ол адамның қандай болуын қалайды, одан нені талап етеді? Енді осы сауалдарға жауап іздейік. Бұл ізденіс жолында біз Ахмед әдибтің тағы бір шығармашылық қыры мен түйінін аша түспекпіз. Бұл қыры  адам өмірінің мәні мен маңыздылығы, оның күнгейі мен көлеңке жақтары.

Бұл үшін Әдиб Ахмедтің төртінші сөзіне зейін салайық. Оның өзі "жомарттың қайырымдылығы және сараңның қассыздығы туралы" деп аталады. Бірақ жомарттық пен сараңдыққа тоқталмастан бұрын Әдиб Ахмедтің адам туралы түсінігін анықтап алайық. Әр адам тегіне тартатыны белгілі. Барлық адам бір ата-анадан өрбіген болғандықтан, олардың бір-бірінен айырмашылығы жоқ. Тіпті осы төртінші сөздің ішіне енетін бір тұжырым да "Адамдар бейнесі жағынан бірдей: атасы  Адам, анасы  Хауа" деп анықталады129. Сондықтан да біреудің "Менің тегім асыл" деп мақтануының ешқандай негізі жоқ дейді Әдиб Ахмед:

"Тегім асыл"  деп біреулер мақтанар,

Мен айтайын тура жауап сақтанар:

Бұл халықтың ата-анасы, тегі бір 

Арасында айырма жоқ сақталар130.

Сондықтан адамдар тек бейнесі жағынан ғана бірдей емес, олар бір-бірімен тең. Бұл теңдіктің себебі  олардың шығу тегі бір, жаратылысы ортақ. Ортақ жаратылысы тең адамдар қалайша теңсіздікке не болады?

Теңсіздіктің ең басты себебі мал емес, әлеуметтік айырмашылық емес, оның негізі  адам ақылының теңсіздігінен. Ақыл тапшылығы адамдар арасындағы басты және негізгі айырмашылық. Бұл ойды Әдиб Ахмед адамға "алдымен бөрік кие алатындай бас керек"131 деген тұжырым арқылы білдіреді.

Адам дүниеге жалаңаш келіп, жалаңаш дүниеден кетеді. Сондықтан адамға бұл дүниеде астамсуға ешқандай негіз жоқ. Ал мал байлығын бетке ұстап, пір тұтып, өзін жоғары ұстаған адам ұлылықтан дәмелі болады. Мұндайларға әдибтің айтары:

Болғаннан соң мал, дүние, жандығың,

Ұлылыққа қол сермедің, жанды ұғын!

Байлықтан не?  көрге жалаң кіресің,

Қалар мұнда кісе, себет, сандығың132.

Әдиб Ахмед адамдарға: "Ұлықсың ба, абайла!"  дейді. Ұлық бір  Құдай133. Сөйтіп Құдайдың сөзін келтіріп  адамды кішіпейілділікке шақырады. Бұл сөздерін ол "Алла кішіпейілдінің абыройын асырады, тәккаппардың құтын қашырады",  деген пайғамбардың қасиетті сөздерімен нақтылай түседі. Адамға кішілік жарасады:

Кішілік Алла алдынан әмәнда өтер,

Кем етер, тәкаппарды ол төмендетер.

Бір Құдай,  жалғыз ұлы, ұлысың ба,

Деген ол "Ұлы түк жоқ менен бетер"134.

Бұл жерде кішіпейілділікті, кішілікті мадақтай отырып, ол Құранға сүйеніп, тәкаппарлықты Алла қаламайтын қылық деп көрсетеді. Ал кішіпейілдік момындықпен, төзімшілдікпен байланысты. Осы кішіпейілдік пен теңдіктен қарапайымдылық туындаса керек. Адамдар бір-бірімен тең болса, оның басқалардан асқан артықшылығы болмаса, онда адамның қарапайым болғаны абзал Қарапайымдылық теңдік пен төзімдіктен туындайды.

Әдиб Ахмедтің еңбегі сол кездерде өмір сүрген діни-этикалық уағыздау үлгілерімен немесе өзінен көп кейін өмір сүрсе де сол дәстүрді сақтап қалған хакім Абайдың нақыл сөздерімен үндесіп жатыр. Арасын ашып көрсетпесе де Әдиб Ахмед адамды пендеден бөліп алады да, пендені пайдақор, сараң, дүниеқоңыздық сияқты жат қылық иесіне жатқызып, адамды қайырымдылық, жомарттық, адамгершілік, ақылдылықпен теңейді. Ал бұл өнегелі қасиеттердің бастауы.

I. ЕРҒАЛИ.





КОДЕКС КУМАНИКУС (ҚЫПШАҚТЫҢ ЖАЗБА КІТАБЫ)

1)Там-там, тамызық,

Таматуғын тамызық,

Көлбеңдеп жүріп, күйетұғын тамызық

Ол  көбелек.

2) Жаза-жаза, жаздым,

Бес ағашқа жаздым,

Сынабымды иледім,

Жібегімді берік шырмадым.

Ол  қына.

3) Көлде қара құла жусап тұр.

Ол  көз жасы (көздің шарасындағы).

4) Жасырын жатып қозғалмайды,

Ішіндегі шайқалмайды.

Ол  ұра.

5) Сілеусін тонын сілкіп болмайды,

Сырма тонын бүгіп болмайды.

Ол  жұмыртқа.

6) Ақ үй  емшегі (не) аузы жоқ.

Ол  жұмыртқа.

7) Онда-мұнда түйіндер (түйнектер) бар,

Айыр ағаштан май тамады,

Ала-құла түйіндер (түйнектер) бар

Қу ағаштан май тамады

(Ол  жүзім жемісі мен ағашы).

8) Күннен елші келеді,

Күміс шашып келеді (бырғы-құбыр),

Айдан елші келеді,

Алтын шашып келеді

(Ол  күн мен айдың шашылған нұр сәулесі).

9) Бұты, бұты  ұзын,

Бұтынан әрі қолы ұзын.

Ол  жүзім ағашы.

10) Аппақ алды жабулы,

Шоқпардай алтын басты.

Ол  тырна,

11) Сенде, менде жоқ,

Сеңгір тауда жоқ,

Өте берік таста жоқ,

Қапшықта жоқ.

Ол  құстың сүті.

12) Қошқар мүйіз  қойыртпақ,

Қойыртпақтан да қоюырақ.

Теке мүйізі түйіртпек (иіртпек),

Түйіртпектен де иірірек 

Екі мүйізі тең.

Ол  (...)

13) Ұзын ағаш басында,

"Ұрғыныл" атты құс отырады,

Оны атуға ер керек,

Екі ұшына таспа керек.

Ол  тұмақ.

14) Ұзын ағаш басына,

Ұлы жазу жаздым,

Алтын қабыршақтының тұқымы (ұлы) келсін деп,

Өзім күтіп отырдым.

Ол  қармақ пен балық.

15) Аққұба қайда қыстайды? 

Қанды жерде қыстайды,

Қаны неге жұқпайды,

Қап ішінде қыстайды.

Ол  іш май (қарындағы іш май).

16) Бес басты елші келеді.

Ол  етіктің басынан бес башпайдың шығып тұрғаны.

17) Тау үстінде даукестің

Таяғы бар бес батпан.

Ол  түлкінің құйрығы.

18) Арбаға шақ,

Тас арбаға шақ.

Ол  шақпақ пен шақпақ тас.

19) Сиырдың сырты,

Қойдың қоң еті.

Ол  кереге.

20) Көкше лағым көгенде семіреді.

Ол  қауын.

21) Түнде барады қара лақ,

Ерте келеді қара лақ.

Ол  түңлік.

22) Бір ұшы қыс қыстайды,

Бір ұшы жаз жайлайды.

Ол  сырық.

23) Отырғаным  оба жер.

Басқаным  бақыр шанақ.

Ол  үзеңгі мен ер.

24) Қияқ үстінде қияқ.

Ол  қамыс.

25) Жазда жаңа келін иіліп тұрады.

Ол  қамыстың басы (үлпілдегі).

26) Айдалада майлы тоқпақ жатыр.

Ол  кірпі.

27) Айдалада майлы қайыс жатыр.

Ол  жылан.

28) Ішер, жер, ініне кірер.

Ол  пышақ пен оның қыны.

29) Көзімді салып көпке дейін оқыдым.

Ол  көк пен жұлдыздар.

30) Мұрны болмаса да мұз теседі.

Ол  қойдың құмалағы (боғы).

31) Оң мен солды айырған

Отыз түмен, он айдын.

Ол  Күн, Ай, жұлдыздар.

32) Алдын айыра білген тура түсер,

Ал торқам ырғалып түсер.

Ол  биенің құлындағаны.

33) Ой, үйіреді ("әндетеді"),

Сасық көлде қыстайды.

Ол  тұмсығын бұтына тығып ұйықтап жатқан ит.

34) Түйін түйдім,

Тұтылатынға салдым.

Ол  лашын.

35) Кесіртке сияқты, қаны тамып

(немесе: кесірткедей сары алтын)

қара ұлысқа жайылады.

Ол  от (өрт).

36) Ұзын-ұзын теп-тегіс (жып-жылтыр),

Ұшына дейін теп-тегіс (жып-жылтыр),

Қысқа-қысқа теп-тегіс (жып-жылтыр),

Кірігетін жеріне (сабына) дейін теп-тегіс (жып-жылтыр),

Ол  пышақ пен білеу (қайрақ).

37) Міне барды  ізі жоқ.

Ол  кеме (қайық).

38) Әуелі тауып ал,

Көтеріп тастап, жауып ал.

Ол  есік (киіз үйдікі).

39) Аузымды ашсам  өкпем көрінеді

Ол  есікті ашқанда оттың көрінуі.

40) Қызыл тері қалтам бар,

(Оның ішінде) алты-ақ турам асым бар.

Ол  жаңғақ.

41) Сеңгір-сеңгір тау басында сегіз қоян іні бар,

Сен оны таппасаң, сенек иін илегін,

Ауылың менен таппасаң, ауру иінін илегіл

Ол  шөміш.

42) Көктен түскен тоқпақ,

Төрт аяқты, маймақ.

Ол  кірпі.

43) Өзегі берік шарт терек, 

Бұғанасы сықырлайды,

Қара күшпен шыңданады.

Ол  анасының жылағаны, еңірегені.

Ол  қолға түсіп, бұғау салынған кісі.

44) Қабан шошқа қыстап жатыр.

Ол  қатты қыстың қысып тұрғаны.

45) Жоғарыдан келген қандай аң?

Жолақ барыс аң деседі,

Жотасынан су інжу

Тамып келеді деседі.

Төменнен келген қандай аң?

Құла барыс ақ деседі,

Құйрығынан су інжу

Тамып келеді деседі.

Ол  саудагер.

46) Белтірдегі бес қулық

Басынан құлындайды.

Ол  жылдың келгені.

47) Сарайдағы сары айғыр

Күлдір-күлдір кісінейді.

Ол  қазан (тас-талқан қайнап тұрған).

Кодекс Куманикус (Қыпшақтың жазба кітабы)//

Ежелгі дәуір әдебиеті. Алматы: Ана тілі,

1991. 280-6. (176-185-66).

Аударған Ә.Құрышжанов.





"КОДЕКС КУМАНИКУСТЕГІ" ФИЛОСОФИЯЛЬІҚ ТҮСІНІКТЕР МЕН ҰҒЫМДАР

Орта ғасырдан бізге мирас болып қалған мұралардың ішіндегі белді де, беделдісі бүгінгі қыпшақ тілдерінің тарихи бастауы, өріс алар өзегі бола тұрып, өткенмен рухани жанды байланысын үзбеген аса құнды қазына "Дешт-и-қыпшақ" түркілерінің тілінде жазылған ескерткіш  "Кодекс Куманикус" (Кумандардың жазбасы).

"Кодекс Куманикус" латын тілінен аударғанда "Кумандардың кітабы" деген сөз. Жазған автордың аты-жөні белгісіз. Қолжазба готикалық көне жазумен XIII ғасырдың аяғында жазылып біткен (жалпы көлемі 82 парақ, 164 бет).

Авторы белгісіз, жазылған жылы да беймәлім бұл қолжазбаның жалғыз данасы Венециядағы әулие Марк шіркеуінде сақтаулы. Зерттеушілердің айтуынша, "Кодекстің" түпнұсқасы бірнеше жыл бойы жазылып жүріп, XIII ғасырдың аяқ шенінде құрастырылған. Еңбектің алғашқы бетіндегі "1303 жыл 11 шілде" деп латын тілінде жазылған жазу қолжазбаның басы біріктіріліп, тігілген уақытын көрсетсе керек. Келесі жол былай басталады: "Біздің биіміз Иисус Христос пен оның әулие анасы Мария бикенің барлық әулиелердің атына Аумин".

"Ұдай мен Інжіл Ионна әулиенің даңқы арта берсін! Бұл кітапта парсы мен куман алфавиті бар"135. Бірінші бағанада латын, екінші бағанада парсы, үшінші бағанада куман сөздері жазылған. "Кодекс Куманикус" текстерін мазмұнына қарай, шартты түрде екі бөлімге жіктеп қарауға болады. Бес түрлі қолтаңбамен жазылған бірінші бөлім ("итальян бөлімі" деп аталады, 1-10-беттер) латын тілінің алфавиттік тәртібі бойынша түзілген үш тілді сөздіктен, куман тіліндегі үстеу сөздермен, олардың латын тіліндегі баламаларынан, зат есімдер мен есімдіктердің септелу үлгісінен, лексикалық мағыналарына қарай қырық топқа бөлініп берілген латынша, парсыша, куманша сөздіктен тұрады. Тақырыптық жағынан алып қарағанда, бұл соңғы үш тілдік сөздік алфавит тәртібімен жасалған емес, семантикалық топтардан құралған (яғни, лексикалық) сөздік ретінде қаралуға тиісті. Олардың жеке-жеке тақырыптық атаулары төмендегідей: құдай мен оның атына бағышталған, ауа райы мен аспан әлемі, жер жағдайына, бес сезім мүшелеріне, сол сияқты кейбір заттардың атауы мен сапалық қасиеттеріне, қолөнері, сауда-саттық, егіншілік басқа да мамандықтардың иелері үшін сан-салалы тақырыпты қамтыған топтардан тұратын сөздер. Бас аяғы қырық топқа жіктелген бұл сөздердің семантикалық топтарының ішінде адамның дене мүше атауларына, туысқандық қарым-қатынасқа, адамның жақсы және жаман қасиеттеріне, соғыс істеріне арналған тағы басқа да тақырыптары бар. Жазудың орфографиялық ерекшеліктері мен сөз өрнектеу тәсілдеріне қарап, ғалымдар бірінші бөлімді шығыс Еуропаның өкілдері  жиһангерлер, дипломаттар, жолаушылар, саяхатшылар, саудагерлер, көпестер т.б. жазған болу керек деп жорамал жасайды. Негізінен бұл бөлім осындай адамдарға арналып түзілген сияқты.

Ал он төрт түрлі қолтаңбамен жазылған екінші бөлімде ("неміс бөлімі" 111-164-беттер) Інжіл үзінділерінің аудармалары, Христиан діни уағыздары, аудармасыз берілген куман жұмбақтары, тағы басқа да латын тіліндегі мәтіндер бар. Мәтіндер аралығында куманша, немісше кейде куманша-латынша сөздіктер бар.

Екінші бөлімнің басым көпшілігін діни уағыздамалар құрайтын болғандықтан, бұл бөлімді мамандар неміс бөлімі деп атайды. Осыған орай ғалымдардың пікірінше, мұны жазған Христиан дінін уағыздаушылардың, францискиандық ұйымның өкілдері (миссионерлер) болса керек деп топшылайды.

Қолжазбаның түзілуі қажеттіліктен, өмір талабынан туғандығы даусыз. Сақтар, ғұндар, көне түріктер, Ақсақ Темір ұлыстары жайлы әр заман жылнамаларындағы зілді, жағымсыз пікірлерге қарамастан көшпелі және отырықшы мәдениеттердің бір-бірімен тығыз байланыста, ықпалдас дамығаны мәлім. Тарих бетіне үңіле назар салған зерттеуші көшпелілердің жабайы, қырып-жоюшылар емес екендігіне де көзі жетер.

Осы қолжазба жазылған уақытта салт атты көшпелілердің тарихындағы қыпшақ мемлекеттік бірлестігінің дәуірлеу кезеңі басталған еді. ХІІ-ХІІІ ғасырларда қыпшақ тілі осы мемлекеттің негізгі тілі болып, іргелес елдер үшін де ортақ халықаралық тіл дәрежесінде қолданылды. Сол кездегі еуропалықтар үшін латын тілінің рөлі қандай болса, Азия халықтары үшін куман тілінің рөлі осындай еді. Сондықтан шығыс елдеріне сапарға шыққан еуропалықтар қыпшақ тілін білудің маңыздылығын жақсы түсінген. Осыған байланысты В.В.Бартольд былай деп жазды: "Кодекс Куманикус" имеет первостепенное значение не только для турецкой филологии, но и для истории культуры как памятник практического востоковедения средневековых европейских торговцев и миссионеров"136.

Күні бүгінге дейін қыпшақтардың бұл әйгілі қолжазбасы алты рет жарық көріп, латын, француз, неміс тілдеріне аударылды.

"Кодекс Куманикус" туралы ғылым әлеміне хабар таратушылар ретінде Лейбниц, Дател Корнидос, Юлии Клапротты атауға болады. Әсіресе бұл еңбектің екі бөлімін де латын тіліне аударып, 1880 жылы Будапешт қаласында бастырған венгер Гезе Куннің еңбегі айтарлықтай.

Бүкіл түркология ғылымына айтарлықтай жаңалық әкелген бұл басылым үш бөлімнен тұрады. Бірінші бөлімде алғы сөз бен тоғыз тараудан тұратын үлкен кіріспе бар. Кіріспеде кумандар тілінің Шығыс Еуропада қалдырған іздері, тарихи жағрафиялық суреттемесі мен Тұран халықтары жөнінде, оның ішінде скифтер, массагеттер, сақтар, алондар, түріктер, парфияндар, оғыздар, қыпшақтар және олар туралы ерте дүние оқымыстыларының айтқан пікірлері, куман тілінің басқа да туыс тілдермен қарым-қатынасы және оның лексикалық, фонологиялық, морфологиялық, синтаксистік сипаты, сондай-ақ сөздіктің парсы тіліне арналған бағанасы жайлы, қолжазбаны жазған адамдардың қолтаңбасы жөніндегі зерттеулер мен қолжазбаның қысқаша мазмұны секілді мәселелер қамтылған.

"Кодекстің" жазылған жері, уақыты мен мақсаты, куман тілінің морфологиясы мен фонетикасы, лексикасы, оны басқа түркі тілдерімен салыстыра зерттеу, жекелеген сөздердің этимологиясы, мәтіндегі жұмбақ, діни әңгімелердің транскрипциясы мен аудармасы және басқа да мәселелер жөнінде В.Бартольд, В.Радлов, В.Банг, С.Малов, Г.Ковальский, С.Джағатай, И.Березин, Н.Баскаков, Ә.Нәжіп, Н.Сауранбаев, Ә.Құрышжанов, Ә.Ташауов секілді ғалымдар тарапынан ғылыми мәні бар салмақты мақалалар мен диссертациялық, монографиялық зерттеу жұмыстары жазылды.

"Кодекс" жайлы кіріспе ойымызды түйіндесек, "Кодекс Куманикус" бүгінгі қыпшақ тілдерінің тұлғаланып даралануы қарсаңындағы олардың қалыптасу мекені, бастау алар өзегі жайлы құнды мағлұмат береді. Бүгінде аудармашысыз түсінісетін отызға тарта түркі тілдес ұлттардың, әсіресе қыпшақ тобына жататын халықтардың қоғамдық, этнографиялық, әдеби-мәдениеттік, саяси-әлеуметтік, тілдік, рухани, дүниетанымдық, философиялық тарихын зерттеу үшін пайдасы мол жәдігерлік. Бұл еңбек түркілердің бел баласы, көшпенділер мәдениетінің шаңырақ иесі  қазақ халқының төл мұрасы.

"Орта ғасыр қыпшақтарының тіліндегі жазба ескерткіштер мазмұны жағынан әр алуан болып келеді. Жазылу үлгілеріне қарай бұларды жазба әдеби тілі және ауызекі сөйлеу тілінің ескерткіштері деп екі үлкен топқа бөледі. Осы ауызекі сөйлеу тілі ескерткішіне жататын, орта ғасырдан бізге мирас болып қалған мұралардың ішіндегі белдісі де, беделдісі де, бүгінгі қыпшақ тілдерінің кешегі өткен өмірімен рухани жанды байланысы бар, олардың тарихи елеулі кезеңдеріндегі тілдік сипатынан толық мағлұмат бере алатын бағалы еңбек XIII-XV ғасырларды "Дешт-и-қыпшақ" түркілерінің тілінде жазылған ескерткіш "Кодекс Куманикус" ("Кумандар кітабы") деп жазды "Кодексті" зерттеуші зерделі ғалым Ә.Ташауов.

Шындығында да, "Кодекстің" ауызекі сөйлеу тілінің ескерткіші екендігі оның мән-маңызын арттыра түседі. Демек қазақ тілінің тарихын, даму үстіндегі халық дүниетанымының, ой-санасының тілде, сөзде қалдырған сілемдерін аңғару үшін "Кодекс Куманикустің" өзіндік орны бар. Қазіргі қыпшақ тілдерінің, оның ішінде қазақ тілінің қорлануы, нәрленуі, сөз байлығының құнарланып, байып жетілуі халықтың дүниетанымымен пропорционалды дамыды. Олардың өзара байланысы болды десек, сөздік қордың тылсымына үңіліп, байып жетілу әдісін қадағалап, әр сөз бен сөз тіркестерінің сырын ашудың, тарихи өсу, өзгеру, даму жолдарын айшықтаудың халық дүниетанымы мен философиясын зерттеу үшін маңыздылығы айқындала түседі. Сондықтан ауызекі сөйлеу тілі мен көне түркі жазба әдеби тіліндегі (шағатай) ескерткіштерді де осы мақсатқа өздеріне тән ерекшеліктеріне сай пайдалануға болады. Жазба әдеби тілді қолданған туындылар көркемдік-эстетикалық мақсатты көздейді. Ал, орта ғасырлардағы жалпы сауаттылыққа, ғылым-білімнің дамуына қарамастан көшпелілік тұрмыс-салтына сай дала дәстүрлерінде ауызша шығармашылық үстем дамыды. Кейінгі ғасырлардағы көшпелі мәдениеттің құлдырап, күйзелуі салдарынан, орта ғасырлардағы ғылыми-мәдени орталықтары, кітапханалары бар қалалардың шапқыншылық кездерінде күйреуі салдарынан жазба ескерткіштердің көпшілігі жойылды. Сақталған біраз бөлігі отырықшы мәдениеті бар елдердің кітапхана, мұражайларында сақталды. Бұл жазба рухани мұрасымен арақатынасы белгілі деңгейде алыстағанымен қазақ халқы өзінің көшпелі өмір салтын, осыған сай ауыз әдебиеті мен мәдениетін XX ғасырдың басына дейін сақтайды. Өмір салтына, тұрмыс жағдайына тығыз байланыста өзгеретін, үнемі белсенді дамитын ауызекі сөйлеу тілінің өткені мен бүгінгісін салыстырудың маңызы да зор. Себебі, ол халықтың тұрмыс-салтындағы өзгерістің таразысы секілді. Халық діліне мейлінше жақын халық тілінің төл тумасы ауызекі сөйлеу тілінен түркі жазба әдеби тілінің ерекшелігі неде?

Орта ғасырлардағы түркі әдеби жазба тілінің (шағатай) араб, парсы сөздерімен шұбарланғанын да айту абзал. Әдеби дәстүрді сақтайтын берік ұстанған шағатай тілінде жазушылар мәдени дамудың жолбасшысы бола отырып, түркі тілінде жазғанымен, қаланың, отырықшы ортаның өкілдері еді. Олардың тілі ғылыми тіл болды.

Халықтың мәдениет деңгейін оның жазуды "ойлап табумен" өлшейміз дейтін ұғым да бар. Бірақ, шындығында, дүниенің, жаратылыстың нышаны, белгілері болып табылатын жазу өнерінен ажырап, қайта табысып отыруы, оған үн бітіріп сөйлеуі, оны болашақ ұрпаққа мұралауы халықтың мәдениеттілігінің әр деңгейінен хабар берсе керек. Кейбір сөздердің туыстас емес тілдер арасында да үндес болуы немесе мәдениет алмасуы кезінде өзара ауысып, зардапсыз оңай сіңіп кетуі де бекер емес. Қазақ ру тайпаларының атауларын алып қарасақ, бірталайы таңба атауынан шығады екен. Мәселен: Балталы, Бағаналы, Тарақты т.б. Қыпшақ-ікі-пычақ.

Таңбаны қасиеттеудің тағы бір мысалы халық арасында "Нысаналы адам" деген сөз "қасиетті киелі" деген сөзбен мағыналас қолданылуы. Сондай нысананың тағы бір тар мағынасы көздеген ноқат таңба. Ал осы сөздермен түбірлес нышан сөзін қатар зерделесек, оның белгілік мәні басым. Нышан беру, аян беру қолданысында  белгі беру, нышан белгі деген мағынаны береді. Ал нысананың таңба, меже деген мағыналық бояуы басым. Таңба мен дүние ғалам арасында жанды рухани байланыс бар. Оның нышанын сезіне білу, түйсіну, пайымдау адам көкейкөзінің ісі. Ал оны ой елегіне салу, байыптау, түсінікке, сөзге айналдыру адам ақылының ісі. Тіптен табиғатта өскелең нұрлы ақыл қасиетінен ада жан-жануарлар да табиғат нышанын түйсініп, тән ауруына ем болатын шөпті жейді екен. Ал емдік қасиеті бар шөптің жануарлар (ақылды-ақылсыз) ағзаларына ұқсас жапырақ формасы, гүл дестесі, бояу түсі тағы басқа нышандары бар деседі.

Енді бүгінгі жазу мен танымның арасындағы, қыпшақ жазбалары мен сол кездегі танымның арасындағы ру тайпалық таңбалар мен танымның, сақ жауынгерінің күміс тостағанындағы таңба мен сол заманғы танымның Шумер падишасының қабірінен табылған екі алтын тостағанның жазуларының бұл кездегі таныммен арақатынасы қалай екен деген сұрақ туады.

Әр кезеңде таңбаның нышанын көкейкөзбен түйсіну, тану басым ба, әлде таңбаны әріп қылып, сөз қылып ой көзімен түсіну басым ба? Әрине біз қазір түйсінуден түсінуге жетікпіз. Ал енді өткеннен қалған таңбалар тілінің ғаламмен байланысын және бүгіндегі ой-жемісі ғылымының ғаламмен байланысын әр заман пенделері өз мұқтажын өтер деңгейде түйсінгені не түсінгені аян. Олардың қайсысы ақиқатқа жақын екенін салмақтауға, салыстыруға бола ма? Бұл сұрақтың бәрін, әрине, салт атты көшпенділерге қою керек. Сол көшпелілердің шаңырақ иесі осыған дейінгіні айтпағанда XX ғасырдың алғашқы жартысында ғана араб, латын, кирилица харіп таңбаларын ауыстыруға мәжбүр болған қазақтардан сұрау керек...

Таңба жазуға ауысқан сайын түйсіну түсінуге, пайымдау байыптауға, ойға  таңбаға ауысады. Сөз бен жазу еншілес. Жазу сөздің қас қақпас сақшысы, темір торы. Таңбаның мәні тарылып, әріпке айналса, әріптен сөз құралса, ал сөз белгілі бір заттың, қимылдың, заттың түр-түсі мен қасиетінің, мезгіл, мекенінің т.б. айнымас атауы. Ал сол сөздің сөйлем ішінде байлаулы, матаулы өзіндік қызметі бар. Сол сөйлем хатқа түссе сөз синонимдік тобынан ажырап, бейнелік басқа атауларды бейнелейтін қасиетінен айырылып, бір аяқталған мағынасымен, сөйлемдегі қызметін ғана атқарады. Қыпшақ тілінде біті-жазу деген бітік-жазба, бітік-жазушы, бітішілі-өнерлі деген мағына береді. "Біту" түбір етістігі бүгінде соңғы, аяқталған күй мағынасында қолданылады. "Бұлақтың көзі бітіп қалды" дегенде, тежеліп тығылып қалды, бітелу-тоқталу мағынасын, "бітік өскен егін" десек, тығыз тұтаса өскен мағынасын береді. Ал бітім десек, келісім-шарт, тоқтам деп түсінеміз. Сонда "біт" етістік түбірінің тығыздалу, тежелу, тоқталу, өзгермейтін бір келісімге келу деген мағыналық реңкі бар. Яғни, бұл заттың соңғы, аяқталған жинақы күйінің атауы. Ал қыпшақ тіліндегі "біту" сөзінің бүгінгі баламасы  "жазу" сөзінің кері мағынасы бар екені белгілі. Жазу-жазылу, жайылу (тіптен сиреу) таралу, жазық, жайлау сөздері кеңдіктің сипатын береді. Осы жерде жоғарыдағы "жазмыштан озмыш жоқ" деген сөздің тағы бір мәні бар, Тәңірі ғаламның, уақыттың, кеңістіктің сенің шамаңа лайық жүгін ақиқатқа дейінгі жолда өзіңе жүктеген, яғни сен ғаламдық уақытпен салыстырғанда қас-қағым пәни өміріңде, адамзат өмірінің бүкіл бұрылыс-бұралаңын қайталап, әрбір жеке адам өз тәжірибесінде ғана ақиқат табады, демек, шынында да бұл жазмыш  жазылып жатқан ұзақ жол.

Көшпелілердің (көшпелілер ғана ма екен) бір ғажап қасиеті бірде таңбаларды бітістіріп, әріп қылып сөз құраса, бітті деп атаса, бірде сол заттың атауы болған сөздерге нышандық (символдық) қызмет жүктеп, оларға бейнелік сипат беріп, жансызға жан бітіріп, жандыға рух беріп жазу жазған, яғни меңзеу, әсірелеу, баламалау, ұлғайту т.б. әдістер арқылы сөз мағынасын кеңейтіп, семантикалық мағынасын ұлғайтып жазды. Таңба  нышанынан айрылып әріпке айналып, сөз бойында қатар түзеп бірде бітіссе, сөз атау мәнін алысымен жаңа нышан тауып басқа атауды бейнелеу арқылы жайыла түседі, жазылады. Бұл ұлғаю үлгісін өз кезегінде сөйлемде де, сөз тіркесі де қайталап, бастапқы мағынасын мақал-мәтелде, шешендік сөздерде ұлғайта түсу арқылы жаңа, тың, тұрақты форма қалыптастырады, тылсымдылығында ақиқат шұғыласы бар мәніне ұйытады. Ал қыпшақ тілінде "мәтел" сөзі бүгінгі жұмбақ мағынасында қолданылғаны да рас.

Жазу адамның қолымен жасалған қару. Жазудың орта ғасырлардағы шағатай тіліндегі мұраларды бүгінге сол күйінде жеткізіп, ғасырлар тұңғиығынан бүгінмен тілдестіретін құдіреті де бар.

"Кодекстегі" етістікті тануға ұмтылсақ, тілдегі сөйлем мен ойдағы үзік ой үндес. Егер оны талдай, бөлшектей бастасақ, дискурсиядан айырылып ыдыраған түрдегі бөлшектерге атау боламыз. Қандай сөйлемде болмасын үш нәрсеге назар аударуымыз керек. Бастауыш, баяндауыш және олардың байланысы. Алғашқы екеуі де ойға тереңнен бір нәрсенің сұлбалық атауына қозғау салады. Олардың себепті байланысы болса, бұл осы заттарға тән атауларды туғызады. Етістік қандай болмасын тілдің сөйлемнің қажетті шарты. Егер етістік жасырын түрде болса да қатыспаса сөйлем болмайды. Сөйлем және тіл туу үшін екі нәрсе арасындағы атрубитивтік байланыс айғақтануы, белгіленуі керек. "Это есть это" "Мынаның мәні анау болады". Етістіктің бір ерекшелігі  бар зат жоғалса, оның жоқтығын да растай алады. Етістікті екі қарама-қарсы ұғымды барлық пен жоқтықты, өмір мен өлімді де растай алады, яғни заттың көрініс атрибутын растамайды, ұғымды растайды. Сондықтан да "Кодексте" қыпшақ тіліндегі "болмыш" сөзінің бүгінгі қолданысындағы "болмыс" формасы орыс тіліндегі "бытие"-нің тікелей аудармасы емес "етістіктің ұғымдық қалпының атауы". Өйткені болмыш сөзінде барлықты растайтын "бол" және "мыш" растықты күмәндану және жоқтығын растау ұғымы қатар орныққан.

XVIII ғасыр батыс грамматистерінің бірі тілді суретке балай отырып, былай түсіндірді. Зат есімді форма ретінде, сын есімді түрлі түсті бояуға, ал етістік болса таза тақтаға меңзейді. Етістік басқа сөздердің бояуы мен сұлбасының астында қалып тілге оның суретін сұлбалауға, туындысының бояуын ашып көрсетуге кеңістік береді дейді. Немесе "бол" деп, сонымен бірге "мыш" деп жоққа шығарып, баяндаушы етістік мөлдір бозалаң түске не болады. Оның үстіне сурет салып, бояуға мүмкіндік туады. Етістіктің қызметі тілдің өне бойын жайлап өмір сүру әдісіне пара-пар. Етістік  атрибутивтілік: барлық қасиеттердің  түрі, қалпы мен негізі "болу" етістігі барлық сөйлемде бар. "Бол" сөзі баршаға ортақ және бәріне тән атрибут, нәрсенің бастауы мен негізі. Қолжазбадағы орталық бейне адамның іс-қимылына, сын-сипатына байланысты етістіктерге назар аударайық.

"Кодексте" "арувлық"  таза деген сөз бар, ары сөз "таза", "бейкүнә' мағынасын береді. Қыпшақта сонымен қатар "әулие", қасиетті деген мағынада да қолданылады. Мысалы: Жаны ары (жаны таза), бой арувлықы (бой тазалығы), ары қыз Мариям (Әулие Мариям). Сонымен бірге "арын" пәк бол түрінде де кездеседі. Бұл сөздің көне түрік ескерткішіндегі қолданысын "Тоныкөк" ескерткішінен кездестіреміз. "Арығ обуты иіч137 (таза ұят игі) қазақ тілінде ару қыз сөзі бүгінде де қолданылады. Ару сөзі "Құтадғу білікте  арығ түрінде қолданылады, қарақалпақ, қараим, қырым татарлары тілінде  арув, моңғол  ариғ формаларында кездеседі. Қазақ тіліндегі  ар-ұят, арман сөздері  таза ниет, ардагер, арыс сөздері  арлы азамат деп ұғынсақ, тазалықты айқындайтын мағыналық, іліктестік көреміз. "Тік" сөзі "Кодексте" қондыру, егу, шаншу мағынасында өсімдікке байланысты қолданылады, мысалы, "Терек тік" тіркесінде. Ал қазақ тілінде "киім тігу" болып, мағынасы өзгерген, ал тікейту, асық тігу сөздеріне қарасақ, орнықтыру мағынасы бар сияқты. Орыс тіліндегі "тыкать"  нұқу сөзімен де мағыналас, іліктестік көреміз. Қазақ тілінде қозғау, сырғыту мағынасын беретін "итеру" сөзі "Кодексте" "іт" тұлғасында кездеседі, қазақ тілінде ытырыну, ытқу сөздерінен де түбірлестік сипатын аңғарамыз.

Бір нәрсені бір-біріне "қосу" жалғастыру, "біріктіру" мағынасында қолданылатын "ула" сөзі. Махмұд Қашқарида басқа ескерткіштерде де ұшырысады. Тарихи тұрғыдан алғанда "ула" етістігімен қоса улы формасы да қолданылған сияқты, мұны көне түрік тілінде ұлық сөзінен көреміз.

Осы ул түбірінен мағыналық жақындығы бар бірнеше туынды сөзді айтуға болады. "Улыс"  мемлекет, уласу  ұштасу, ұлық  халық пен мемлекет арасындағы елші, ұластырушы, ұл, ұлан  ұрпақ жалғасы, ұлғаю  үлкею, бардың зорға ұласуы. Орыс тіліндегі улья  омарта сөзінің төркіндестігі де ғажап емес. Күн мен түннің теңесін, жаңа жыл наурыз мейрамының келуі, яғни жыл басы жаңғыру шағында "ұлыстың ұлы күні құтты болсын" деген игі тілек бұлжымас сөз тіркесі ретінде қалыптасып қалыпты. Осы тілектің негізгі мәні де ұласу мағынасы екені күмәнсіз.

"Кодексте" "итер", "қу", "айда" мағынасында жұмсалатын "сүр" етістігінің де түп-төркінін жалпы түркілік  сөздік қордан кездестіреміз. Көне түркі ескерткіштерінде "вести", "жат", "сдират", "стягивать", "преследовать" т.б. мағынада жұмсалған. Бүгінгі қазақ тілінде "өмір сүру" түрінде ғана кездесетін бұл сүр түбірінің қазақ тілінде басқа сілемдерін байқауға болады. "Қуғын-сүргін" сүргі сүргілеу, сүрту, ысыру қолданыстарында бүгіндегі негізгі мағыналық реңкі жазықтық үстінен ысыру болса керек. Осы "сүр" етістігінің синонимі ретінде "кув", "кувала" (қу, қуала) формалары да бар. "Кув" сөзінің кеңістіктен алыстау мағынасын беретін бүгінгі түбірі "қу" етістік түбірі десек. Бұл етістіктің мағынасы қуыс ішіндегі, шектеулі кеңістік ішіндегі қуу дейміз. "Қуғын-сүргін" деген қос сөзде ғана ұштаса қолданылатын "сүр" етістігінің мағынасы бүгінде қаншалықты тарылғанын көре отырып, "қуу" етістігінің түп төркіні бағзы заманда, бұдан да кең мағынада болмады ма екен дейміз. Аққу қаз кеңістікті игеруші көшпелінің символы болған. Тіптен куман сөзінің куман кеңістікті игеруші адам мағынасы бар деген де болжам бар. Бүгінгі шектеулі кеңістік қуыстың бұрында шексіз кеңістік "хауст" мәнін бермегеніне кім кепіл. Кеңістіктің ламакан138  мекенсіздік мәнін белгілеген "қу" түбір сөзінің өрісі көшпелілердің өрісіндей тарылу мүмкін бе?

Тіптен ғалам иесінен тараған "Ковс"  кеудеге, көкірекке шұғыласы түсіп, шоғырланып жылы жүрек, нұрлы ақылмен одақтасар нұрдың да сол көкіректің ғалам иесінің құдіретіне тәнті болып, ләззатқа бөленер "қуанышы кеудесіне сыймаған" (шегінен асқан) шақтарындағы ұғым атауларының түп-төркінін пайымдайықшы. "Кодексте" Бағ және Бақ формасында кездесетін етістіктің негізгі мағынасы қарау "көру" болса керек. Көз аясына бүкіл материалдық әлемді сиғызса, көкейіне бүкіл ғаламды сиғызған адамның бұл түбірден өрбіткен ұғым өрнегі тіптен мол, тіптен сан-алуан. Сөз басында синонимдес "көр" етістігінің түбірінен тараған сөздер тізбегіне назар аударайықшы. Көзіңмен көру пенделік тар зейін. Өйткені көр түбірлес тізбекке қарасақ, сөзіміз дәлелдене түседі. Көр етістігімен қатар көз зат есімі де бар. Көр (зат есім)  бұл дүниеде көзі тоймаған адамның бас көзі тоқтар шектеулі кеңістігі, қуысы. "Көрк"  көрік пенде көзімен көретін, пенде көзі тоймайтын сұлулық. Көріктіні салыстыру үшін "көріксүздің" (көріксіз) қажеттігі де даусыз. Көзбен бағар "көрұшың" (көрші) бар екенін ұмытпа. "Көрувса" (көруді аңса) формасымен көрімсал сөзінің "көрумлі" (көрікті) сөзімен көрім болыпты, көрім екен сөздері төркіндес болуы да мүмкін. Оңтүстік диалектісінде "көрім" сөзі адамға кейіген шақта айтылатын, жетесіз мағынасындағы сөз. Бұл сөздер де пенделік эмоцияның сөздері. Ескендірдің алдынан шыққан жұмбақ сүйектің ішіндегі бүккен сырдың да түбірі, пенде көзімен, адам пендешілігімен байланысты "Көр" және ұғымы кең "бақ" синоним сөздер. Ал "бақ" түбір етістігі ұғымы кең, пенделік бас көзінен ұлық  көкейкөздің көрегендік әрекетін сипаттайтынын дәлелдейік "бағ"  бау-бақша, баға-баға, заттың бағасымен қатар дүниенің бағамын білдіруге қолданылып жүр. "Бағла"  байла етістік қызметімен қатар сөз байлауын да білдіре алады. "Бағыл"  бақыл бол  мәңгілікке ұласу мәніне ие. Бағыр  бақыр  ыдыс. "Бағыш"  сый-сияпат бағыштау, о дүниеге аруақтарға бағыштау немесе олармен байланыстық тұспалы, "базлуқ"  "базлық"  бейбітшілік. Бүгіндегі "бағзы заманда" немесе "бәз баяғы" қолданыстарының тыныштық, мамыражай тіршілікке байланысты қолданылған тұрақтылық, бақилық, мәңгілік тұспалы болса керек. Сопыларға тән махаббат "базары" сияқты тіркестерде базар сөзінің кең мағынада жиі қолданылуы бекер болмаса керек. Мұның да түбірі бағ болса керек. Бай, байлық, байрамның (мейрам) да түбірі осы "Бақам"  қарағай ағашының бір түрі. Яғни "қилы-қилы заман болар, қарағай басын шортан шалар" заманнан бұрын қарағайды қастерлеп, нышандық мәніне орай "бақ" түбірлес атаумен осылай атаса керек. Бүгінде  "Бақсы" сөзімен үзілмеген мағыналық жалғастықты көреміз. Ал "бақмыш"  қарайтын деп аударылуына күмәніміз бар. "Бақмыш" осы "бақ" түбірі етістігінен туындаған сан-алуан бояулы сыр сұлбаларының суреті қалықтаған болмыспен үндес бақмыс болса керек.

"Бақт"  бақыт, "Баһадур"  батыр, богатырь  бүгінгі мағынасы тарылғанмен, заманына сай бағы асқан болашақты көкейкөзімен бағамдайтын көсем мағынасы болса керек. "Бақыт құсы адамның көзіне көрінбейді екен, адамның басына, төбесіне қонады екен" деген наным бар. Бұл сәт адам ғаламмен байланысы үзілмей, өмірлік мұраты ақиқатпен ұласқан шағы деуге болады. Жырларда "Екі көзім жау болды" деген сөз қолданымы бар. Бұдан аңғаратынымыз ішкі-Батини көздің ашылуына да, ашылған соң да бас көзінің адам назарын Ақиқаттан аударып, бөгет жасайтынын айтады. Сондықтан көз "көр" сөздерімен байланысты сөздер бұл дүниемен, ал "бақ" түбірімен байланысты сөздер абсолютті ақиқат дүниемен байланысты. Адам баласының дін иманындағы, дүниетанымындағы өмір мәні жайлы түсінікке негіз болған бақи және пәни өмір туралы білімнің о бастан бар екендігін, бұл ұғымдар сөздер әлемінде әрқайсысы дербес өмір сүретінінен көреміз. Осының бекер емес екендігін көзбен көре алмасақ та, көкеймен бағамдап көрдік. Бітікчілердің, яғни таңба атау қалыптастырушылардың қызметі сөзден, ауызекі сөйлеу тілінен басым. Олар тіптен сөздің бастапқы қолданысындағы мағынасын мүлдем кереғар ұғымға өзгертіп жібере алады. Өйткені жазу мен сөздің арақатынасы көк пен жердей. Жазу  актив белсенді (көктен түскен) ер басталуы (мужское начало) болса, сөз пассив (жер мекенді) әйел басталуы (женское начало). Ал, бірақ осы санадағы таңбалар мифтен бастап, сөз таңбаларын батыл пайымдай бастасақ, түп-тамырын табамыз деп ойлаймын.

Осыған О.Сүлейменовтің мына бағамдауы мысал болады. Шіркеулік реңк алмаған кезінде "язычи", "поганые" деген атаулардың "бақташы" "язычыкті дала тұрғыны" мағынасын бергенін айтады. Жаңадан шоқынғандарды далалықтардан бөлуге бағытталған саясат кезінде күш те, біттік те (жазу) қолында тұрған шіркеу ықпалымен славянға кіріккен атауларға теріс мағына берілді. "Крестьянин" деген сөзден-ақ жер өңдеуші ғана христиан бола алады дегендігін аңғартады.

Одан әрі осы "бітікчілерге" халық тілінің қарсы күресі сипатталады: "Мал өсірушілік кәсіп әлсірей бастады. Орыстар қалалар мен селоларға орныға бастады. Мал өсірушілік атаулар өңін айналдырып, жер өңдеушілікке орай халықтық тілге қоныс аударады. "Пахать" сөзі мал бағу мағынасынан айрылып, жаңаша ұғым алып, ол жер-жерде орныға бастады. Бірақ "паси" мен "паши" осы күнге дейін бір-бірінен тым алыстап кеткен де жоқ. Олар о баста бір түбірден  пак (пах) дамыған еді"139.

"Бақ" түбір етістігінің славян тіліндегі өрісінің бір сыры осы. "Бақшы"  хатшы, көшірмеші деген сөз ғасырлар тылсымынан ұрпақтан-ұрпаққа үн қатар жадығатты мұралау қызметі өте құрметті де, нағыз жауапкершілігі мол жұмыс екенін аңғартады. Замана танымын бағамдап хатқа түсіру ұлы іс десе керек. Сонымен бізге бұл жәдігерлікті  "Кодекс Куманикусті" мұралаған аты белгісіз "бақшының" бұл еңбегінің маңызы өте зор екенін хал-қадірімізше бағамдадық. Бақшының алдында "бітікчі"  құбылысты қалыпқа  яки таңбаға, нышанға түсіруші болғанын білдік. Ал бақшыдан кейінгінің жазушы екендігін, яғни осы мұрадағы құбылыс, болмыс, "бақ-мыс" таңба нышандары тылсымына үңіліп, сырын ашып, бағамдаушылар, сөзді тіл жүйесіне айналдырушы комментаторлар дейміз. Біз осы қызметті атқаруға талаптанудамыз. Осы талабымыз "Сапырып, сапырып Сарманға бер..." дегендегідей құр су сылдырға айналмағанын қалаймыз. Ал бүгінгі бітікчілік  терминология мәселесі ерекше мұқияттылықты қажет етеді.

Бүгінгі қолданыстағы Тәңірі  "Кодекстегі" "Теңері", "Теңірі" Көк түркі жанының медеті, сиынар Алласы. Түбірі "тең" бұл сөз түркілер дүниетанымының өзегі, тепе-теңдік сақтаушы ұлы таңбасы, ғаламдық тепе-теңдік атауы. "Байрам" тепе-теңдік атауы "Көк Тәңіріне" медет, сұрап мінәжат етіп, бақ тілеп, мейрамдау да күн мен түннің теңесіп ұласу шағында  ұлыстың ұлы күні  түннің ұзақтығының күн ұзақтығына ұштасуы шағында іске асады.

Түннің күнге ұласар шағы  Таң. Күннің күнге ұласар шағы іңір аталуы да тегін емес. Таң бозалаңына Тәңірі ғажабына таңдана табына көксеген түркілер, іңірден қараңғылық ісіне мойынсұнудың ыңғайын іздеген. Түн шырақтарымен кеңес құрып, ертеңін, болашағын болжаған.

Жер сусыны, жер ылғалын тепе-теңдікте сақтаушыны "теңіз" деп атаған. Тәңірі құлдары өздерін, Жер Ананың, табиғат байлығының, тепе-теңдікті сақтаушы ұланы екенін көкейінде ұстаған. Тіптен көшпелілер адамзат қоғамының өркениет тепе-теңдігін сақтаушы (Сақ сөзінің өзі  тепе-теңдік сақтаушымен түбірлес емес пе) болмысын  "болмышын" ұмытпай ғасырлар бойы әділеттік  "көнілік" құрған.

Қара қылды  түн түнегін қақ жарғандай әділеттіктің орны адамның "көңүлі"  көңілі деп білген. Сондықтан да әділ сөзінің қыпшақ тілінде "көну" делінгені белгілі. "Су түбінде асыл тас  жел толқытса шығады, ой түбінде асыл сөз  шер толқытса шығады" дегендей "көңіл-күйі", "көңіл таразысы" деген тіркестерден де тереңнен бастау алған тепе-теңдік сақтаушы әділеттілік маңызын көреміз.

"Тан"  таң, "Таны"  таны, біл "Танық"  куәлік. "Таңлаш"  таңдас, іздес. "Таң"  таңғалатын, "таңсара"  таң сәрі, "Таңыш"  таңғалатын сөздіктің бағанасынан тәңірінің сипатын, "көвісіне"  көкірек кеудесіне сыйғызған Көк түркілердің (Көк баласы түркілер). Көңіл-күйі мен жан-жүйесінің атауларын көреміз.

"Кодекс Куманикус" лингвистикалық сөздік қызметін атқарған көне қолжазба болумен қатар, бұл ескерткіште сол замандағы жұмбақтар жазылып қалдырылған. Жұмбақ жасыру ойыны қауымның әр мүшесіне тән бейнелі ой тізбегінің түйінді бір атауын жұмбақтап, қауым мүшелерінің ой жүйесінің үйлесімділігіне есептелген. Сондықтан да жұмбақтың қамтыған тақырыбы халықтың негізгі тұрмыс-салтынан, ой-бағдарынан хабар береді. Ал, бейнелі ойлар жүйесіне зейін салсақ, халық танымының тылсымынан сыр тартады. Бұл жинақта ел аузындағы үнемі қолданылған жұмбақтар жиналған. Сондықтан жұмбақтың шарты жасыру болғанымен, халық жадында сақталып, өміршең болуы үшін ол көптің көкейіндегі танымал ортақ нәрсені сөз етуі керек. Сол себепті жұмбақтарда жасырған атаулар сол кездегі халық бұқарасының таным-түйсігінен хабар береді деп білеміз.

Орта ғасыр түркі әлемінің дүниетанымы ортағасырлық космологиямен ұштасып жатыр. Бұл танымға ертеден келе жатқан көзге көрінбейтін о дүние жайлы және көрінетін бұл дүние жайлы түсінік өзек болғай. Оның бірі бұ дүниедегі әсемдік ғалам ғажаптығының сәулесі, оның айнымас көшірмесі. Ал, екінші жағынан көзге көрінетін дүние субъектінің жеңіп алар қамалы не ғажайыпты іздеуші, ақиқатқа ұмтылған адамның өтер көпірі. Орта ғасырдың алдыңғы қатарлы дүниетаным зерттеушісі ғұлама, суфизмнің өкілі әл-Ғазалидің ойынша көзге көрінер дүние  субъективті ұғым. Ғұлама о дүние мен бұ дүние біздің ішкі жан дүниеміздің екі жағы, оның мәнісі біздің назарымыз бірде өткінші жалған дүниеге бағытталса, бірде барлығы беймағұлұм болашаққа мәңгілікке бағытталған. Бірінші жолы біздің іс-әрекетіміз біздің эмпирикалық өмірімізге тән түйсіктер мен қалыптарға құрылған, екінші жолы мәңгі бар біздің пәни өмірімізден тыс, құндылықтар мен заңдар және ойлар игі істерге итермелейді. Кейбір адамдар үшін жер беті зұлымдыққа толады, енді біреулер үшін жақсылыққа бөленген баққа айналады. Бұл субъектінің өзіне байланысты ол өзінің танымы мен өмір жолын қайда бағыттауынан туындайды.

Орта ғасыр космологиясында неоплатонистік және креоционистік көзқарастар бірге қатар өмір сүреді. Екеуінде де жаратылыс жаратушының еркімен жүзеге асады. Біріншісінде, Алла әлемді сәулесін түсіру, айнадан өз сұлулығын көру үшін жаратады. Бұл тұрғыдан әлем оның ғажаптығын андататын құрал Ал екіншісінде, Құдай  суретші, мінсіз мүсін жасаушы. Көзге көрінетін әлем эстетикалық аңдау объектісі, құдай ғажайыбының сипаты  керемет. Дүние абсолюттік әдемілікті сәулелендіреді. Қайда қарасаң да құдай дидары нұрланып тұр. Адам сұлулықты көре біліп, тамсануы керек.

Орта ғасыр дүниетанымында бұл өмірдің сұлулығы о дүние ғажайыбының бейнесі мен көлеңкесі деген қағида басым болды. Идея мәңгі, өзендегі суға түскен жұлдыз сәулесі мәңгі, ал су үнемі ағып, қозғалыс үстінде ауысып отырады. Өзендегі жұлдыздың өзгермейтін себебі, олардың негізі суда емес көкте.

Рухани аталарымыздың имандылық ғибраты халық арасында кеңінен тарағаны, адамдардың рухына азық болғанын көреміз. Сондай-ақ мұнда жан-жануарларға байланысты жұмбақтарға назар аударсақ жан-жануарларды сипаттауда ерекше қастерлеудің белгісін көреміз. Бұл жұмбақтардың бір сыры осы күнге дейін халық арасындағы сақталған жан-жануарларды атымен атамау эфемизм дәстүрімен ұштасып жатқанын байқаймыз. Халықтың наным-сенімімен тікелей байланысты: "Жұмыртқаны ақ үйге" балауы, "Тырнаны шоқпардай алтын басты", "Балықты алтын қабыршақтың баласы" деуі. Бұлардың бәрі адам баласының жан-жануарлар мен өзара қатынасын тануға мистикалық сыр бүркеп, табиғат әлемі мен оның бір мүшесі адамның да ғалам тылсымымен үндестігін түйсініп, өздерінің қоршаған ортадан оқшау бөліне қоймаған кездегі танымынан хабар береді. Шаруашылыққа байланысты жұмбаққа назар аударсақ:

"Көкше лағым көгенде семіреді".

(қауын)

Мал шаруашылығы мен диқаншылықтың өзара үйлесімді дамыған заманында туған жұмбақтан диқаншылық өнімі қауынды, малшы түйсігіне түрткі болар бейнелі сөз шоғырымен бере салғанын көреміз. "Сиырдың сырты, қойдың қоң еті" (ол  кереге) назар аударсақ киіз үй жасау әдісіне тікелей қанық емес адамға мүлдем түсініксіз. Ал ол кездегі әр қоғам мүшесі тұрмысының тікелей мәні болған киіз үйдің технологиясымен таныс. Сондықтанда оларға қой қоңымен майлап, қозға салып иетұғұн, сиырдың терісімен көктеп құрайтын кереге екені белгілі. Бұнда ауыл тіршілігінің мамыражай бір шағының суреті тұнып тұрған тікелей қисындық ақылдан көрі түйсікке сәуле түсіретін жұмбақтар бар. Сол кездегі қауым адамдарының көңіл ұшқырлығына, бейнелі ойының тереңдігіне, ғалам тылсымына жақындығына есептелген бұл жұмбақтар негізінен көңілді селт еткізер сырлы суреттерді әдіс қылған. Сондықтан да бұл жұмбақтардың шешімін қисындық ақылмен саралау қиын, сезімдік түйсіну арқылы аңдауға болады. Себебі жұмбақтарға қисындық ой жүйесінің бір түйінін жасырмаған, керісінше ор заттың, құбылыстың бояуы қанық, суреті айнымас, көкейге сәуле түсірер бір сәтін жұмбақтаған. Мысалы:

"Аузымды ашсам өкпем көрінеді".

(есікті ашқанда оттың көрінуі)

Сарайдағы сары айғыр,

Күлдір, күлдір кісінеді.

(сақырлап қайнап тұрған қазан)

Мүлдем жоқ нәрсені жұмбаққа айналдыру мысалына қарасақ:

Сенде, менде жоқ,

Сеңгір тауда жоқ,

Өте берік таста жоқ

Қапшықта жоқ.

(құстың сүті)

Бұл жұмбақтан осы дүниеде жоқ, бірақ идея ретінде адамдар санасында өмір сүретін, аңыз әңгімелерде ғана кездессе де, адамдардың образдар әлемінде дерексіздіктің, жоқтың символын бейнелейтін атауларының болғанын аңғарамыз. Жоқты дәлелдеу үшін сені мен менде жоқ дей келіп, ерекше қастерлі нәрсенің сақталар асқар шыңда, берік таста табылмайтын нәрсені қапшықта жоқ деп мүлдем жоқтығын түйіндеген. "Құстың сүті" бұл дүниеде жоқ, бірақ рухани мөлдір әлемде өмір сүретін идея.

Аспан әлеміне байланысты жұмбақтарға назар аударсақ, жұлдыздардың бет-бағдар анықтайтын орны баса айтылған.

"Оң мен солды айырған,

Отыз түмен он айдың.

(Күн, Ай, жұлдыздар)

Көзімді салып, көпке дейін оқыдым.

(Көк пен жұлдыздар)

Жыл мезгілінің маусымдық өзгерістерін, ауа райын аспан әлеміне қарап болжай білген көшпелілер адам, қоғам өміріндегі маңызды құбылыстарды да көк жүзіне қарап, бағамдаған. Көшпелілер мифологиясында жұлдыздар тоғысуына, жұлдыздар шоғырының қозғалысына байланысты, аңыз-әңгімелер бар. Көкке қарап көші-қон бағдарын, уақытын белгілеген көшпелілер өмір тәжірибесін аңыз әңгімелерде қалдырып отырған.

Қиял-ғажайып ертегілерден де аспан денелерінің қозғалысына байланысты таным-түсініктер сұлбасын аңғарамыз. Ғұзыхан Ақпанбеттің "Қазақтардың дүниетанымы" атты кітабында сақалы қырық құлаш, бойы бір қарыс шал жайлы ертегіден құйрықты жұлдызға байланысты халық танымын көреді. Сол шалдың үш ағайынды батырмен шайқасуы құйрықты жұлдыздың жұлдыздармен тоғысу жолын бейнелейтінін дәлелді баяндайды.

Күннен елші келеді,

Күміс шашып келеді

(бұрғы, құбыр)

Айдан елші келеді,

Алтын шашып келеді

(Күн мен Айдың шашылған нұр сәулесі)

Осы жұмбаққа қарап отырып, халық дәстүрінде берік сақталған "шашу"  шашу салтының өзі ертеден келе жатқан жақсы іске Алланың нұры төгілсін, қолдасын деген игі тілектен туғанын аңғарамыз.

"Жазда жаңа келін иіліп тұрады" (қамыстың басы, үлпілдегі) деп бір ауыз сөзбен, қамыстың самал желге майда шұлғып, толқып, иілуін келінге балай бейнелеу, аса шебер сурет.

Негізінен батыста таралған оттың символы қораз болса, даладағы өрттің жалын тілінің сумаңдауын кесірткеге балаған. Мына жұмбаққа назар аударсақ:

Кесіртке сияқты, қаны тамып

(немесе: кесірткедей сары алтын)

қара ұлысқа жайылады.

(от, өрт)

Бұл жұмбақтан өрттің алдындағы қорқыныш, үреймен қатар, оны алтынға балап қастерлеуді байқаймыз.

Қорытындылай келе Дешті-Қыпшақ түркілері халықтық тілінің негізінде түзілген бұл лингивистикалық сөздіктің аса зор маңызы. Бұл бірден-бір халықтық сөздік қордан алынып жазылып қалдырылған ескерткіш. Бұл жазбаны зерттеуде тілдің даму құбылыстарын пайымдаумен қатар, халық дүниетанымының сөздегі таңбасын мейлінше таза, мөлдір күйінде көруге болады. Мәселен "көр" және "бақ" деген синонимдес сөздік түбірді салыстыра зерттеудің өзінен-ақ халық танымындағы бұл дүниедегі метафизикалық жазықтықтағы жаратынды заттар мен құбылыстармен қатар абсолюттік рухани әлемдегі таным түсініктері қатар өмір сүретінін аңғардық. Сонымен "Кодекс Куманикустегі" ежелгі түркі мәдениетіндегі сөздердің, ұғымдар мен түсініктердің адам санасының, оның дүниетанымы мен философиясының жанды куәсі ретіндегі ескерткіштік маңызы мен ғылыми құндылығы зор екені айқын.

А. МЕЙІРМАНОВ.





РАБҒУЗИ. ҚИССА-СҮЛ-ӘНБИЙЯ-Й



Нух 'алайһи с-салам хикаялары

Нух алайһи с-салам (алланың нұры жаусын) бір махалладан екінші махаллаға (көше, аудан) жортып жүріп [құдай туралы] үгіт-насихат, уағыз айтатын еді. [Ал] кәпірлер [оны] таспенен, қышпенен ұратын. Ақырында мінәжат қылды: "Илаһи, "топан су жіберемін" деп уәде қылып едіңіз, ол іс жүзіне аспады ғой". [Алладан] жауап келді: "Ей, Нух, бүкіл жануарлардан бір жүфт (еркек пен ұрғашы) алып кемеңе сал Таң сәріде бәле жіберемін". Нух алайһи с-салам: "Мен жалғыз өзім осыншама қисапсыз жануарларды қалай ұстаймын",  деді. Жарлық келді: "Таң сәріде барлық жануарлар жұбымен кеменің қасында дайын тұрады". Нух алайһи с-салам барлық жануарлардан басы піл аяғы құмырсқаға шейін, құстардан басы Самұрық аяғы шіркейге шейін жұп-жұбымен кемеге кіргізді. Және [барлық) жеміс ағашының ұрығын алды. Сексен [кісі] мұсылман [болған еді], барлығы кірді. Әлқисса, "осы кеште бәле жіберемін" деп еді, таң атқанша еш белгісі болмады. Таң атқан соң мінәжат қылды: "Илаһи, уәде қашан орындалады?" [Алладан] жауап келді: "Бұл түні бір кәпір ояу болды, сол үшін бәле жібермедім". Сол сот күн шығар уақыт еді. Бір кемпір тандырда нан пісіріп тұр еді, кенеттен тандырдан су шыға бастады. Одан кейін барлық жерден су шықты. Аспаннан [жаңбыр] жауды, жер жүзі [суға] толды, Көпірлер қашып тауға шықты. Олар сенген биік таулардан су қырық кез жоғары тұрды. Нух алайһи с-саламның үлкен ұлы Канан еді. Ол шыныдан бұйым жасауды білетін, өзі кәпір болатын. Нух алайһи с-саламның сөздері [оған] ұнамады. Шыныдан сандық жасап, ішіне біраз тағам толтырып, кіріп отырды. Оны да су жалмады. Кемеге бәрінен бұрын шегіртке (кейбір деректерде құмырсқа) кірді. Одан кейін жануарлар кірді. Есектің құйрығынан шайтан тартып кіргізбей қойды. Нух алайһи с-салам: "Малғұн, неғып тұрсың, кір!"  деді. Есектен бұрын шайтан жүгіріп кірді. [Шайтанға кемеге кіруге рұқсат етілмеген еді.  Н.С.]. Нух алайһи с-салам көрді: [Кемеге] шайтан кіріп тұр. "Саған мұнда [кіруге] кім жол берді?"  деді. Шайтан айтты: "Мен айла таба алмай тұр едім. "Кір малғұн" дедіңіз. Малғұн менмін, есек малғұн емес. Сол үшін мен кірдім". Нух алайһи с-салам еш нәрсе дей алмады.

Хикаят. Шайтан малғұн жүзімнің ұрығын ұрлап алды. Қанша іздегенімен [оны] еш жерден таба алмады. Барлық хайуанаттардан сұрады, ешқайсысы білмеді. Ақырында шайтанды ұстады. Айтты "[Жүзімнің] ұрығына үш мәрте су құюды маған тапсырсаңыз, тауып берейін". Нух алайһи с-салам қабыл етті. Жүзімнің ұрығын тауып берді. Уақыты келгеннен кейін [барлығы] кемеден шықты. Бүкіл ұрықты екті. Қарғыс атқан шайтан жүзімді үш мәрте суарды. Әуелі түлкі қанымен, содан кейін жолбарыс қанымен, ең соңынан доңыздың қанымен суарды. Шайтанның берген суынан арақ [пайда] болды. Кім арақ ішсе, ол түлкі болып, [өмірінде] көрмеген кісімен дос болып [ауыз жаласады]. Одан масырақ болғанда жолбарыс сияқты болады, Көңіл-күйі көтеріліп, әркімге бір зат сыйлайды. [Жолбарыс жемтігін бір асайды да, қалған бөлігін өзге жыртқыштарға тастал кетеді. Сірә, шығармада осы жайында мегзелген болса керек.  Н. С.]. Одан да масырақ болса, доңыз жүректі болып, еш нәрседен қорықпайды. Адамгершілік істердің біреуінен жұрнақ қалмайды. [Бұл] шайтан берген сулардың нәтижесі еді. Одан кейін Нух алайһи с-салам екі мәрте су берді. Бірі пейіштегі Ранжбибил бұлағынан еді, одан шырын пайда болды. Бірі салсабил [бұлағынан еді], одан мейіз пайда болды. Бұл нәрселер  Нух алайһи с-саламның қасиетінен пайда болған нәрселер. "Бұлар қай үйде болса, сол үйде періштелер жүреді" деп айтады.

Хикаят. Кеменің ішінде үш нәрсе жоқ еді: бірі  мысық, бірі  тышқан, бірі  доңыз. Бұл үш нәрсе кемеде пайда болды. Кеменің іші хайуанаттардың нәжісінен сасып кетті. Нух алайһи с-салам мінәжат етті: "Илаһи, нәжістің сасығынан саған ғибадат ете алмай жүрмін". [Алладан] жауап келді: "Пілдің арқасын сипа". Оның арқасын сипап еді, тұмсығын жыбырлатты, [ішінен] доңыз түсті. Ол кемеден нәжістерді жеп, таза етті. Шайтан доңыздың арқасын сипап еді, мұрнынан тышқан түсті, қашып жүріп кемені тесті. Су шыға бастады. Кеме толып келе жатты. Барлығының есі [шығып] кетті. Нух алайһи с-салам: "Илаһи, қандай лаж қыламын?  деп мінәжат етті. [Алладан] жауап келді: "Бұл  тышқанның ісі, жолбарыстың арқасын сипа". Оның арқасын сипап еді, оның мұрнынан мысық түсті. Тышқанды ұстап алып жеді. Одан кейін Нух алайһи с-салам айтты: "Кеменің тесігін тауып бекітетін біреу табылмас па екен?" Жылан айтты: "Егер осы қызметті орындасам не берер едіңіз?" Нух алайһи с-салам айтты: "Не тілесең беремін". Жылан айтты: "Ненің еті тәтті болса, соны беріңіз". Нух алайһи с-салам қабыл етті. Жылан [суға] кіріп, іздеп, тесікті тауып тығын болып жатты. Су тоқтады. Кірген суды шашып, тазартты. Тесікті нұнменен бекітіп, көңілдері жайланды. Уақыты келіп, кемеден шықты. Жылан келіп: "Ей, Нух, маған берген уәдеңді орында",  деді. Нух алайһи с-салам араға бұйырды: "Бар, әр нәрсенің етін татып көр. Қай мақұлықтың еті тәтті болса, жыланға берейік". Ол барып "адамның етінен тәтті ет жоқ екен" деп келе жатыр еді, қарлығаш жолығып сұрады: "Ненің еті тәтті екен?" Ара айтты: "Адамның етінен тәтті ет жоқ екен". Қарлығаш айтты. "Ей, бауырым, тіліңді шығар, мен [де] татып көрейін". Тілін шығарған бойда үзіп алды. Ара мылқау болып, ғырылдап [Нух алайһи с-саламға] барды. Қарлығаш та арқасынан келіп тұрды. Сөз сұраған сайын, ғырылдап қарлығашқа қарайды. Қарлығаш айтты: "Далада маған ұшырап, "бақаның етінен тәтті еш нәрсе жоқ екен" деп [келе жатыр еді]. Бірақ кеш келгенінен қорқып, сөйлей алмай [тұрған болар]". Нух алайһи с-салам жыланға бақаны [жеуді] бұйырды. Сол заманнан бастап осы заманға дейін жылан тапса бақаны жейді, болмаса топырақ жейді. Жылан "қарлығаш адам баласына жақсылық етті, ара маған болысты" деп білді. Жылан қарлығашқа дұшпан болды. Осы себепті қарлығаш адам баласымен бір үйде тұрады деп айтады. Әлқисса, Нух алайһи с-салам алты ай суда тұрды. Одан кейін құдай тағала жерге әмір қылды: "Ей, жер, суыңды жұт". Және көкке әмір қылды: "Ей, көк, жаума". Жер суды жұтты, аспан жаумады. Құдай тағаладан әуез келді: "Ей, Нух, кемеңді бір тауға тұрғызамын". Сонда "бізде тоқтайды" деп барлық биік таулар үміт етті. Ал Жуда тауы аласа еді, ол үміт етпеді. Кеме сонда барып тоқтады, Әлқисса, Нух алайһи с-салам айтты: "Жер жүзі судан тазарып па, жоқ па, біреуің барып хабар келтіріңдер". Сол кезде қарға: "[Мен] барайын" деп айтты. Нух алайһи. с-салам: "Өзіңе кепілдік бер",  деді. Қарғаға қораз кепіл болды. Қарға барып суда опат болған өліктерді көріп, жеуге кірісті. Келмеді. Қораз кепіл [болғаны] үшін кеменің басына шығып, қанаттарын қағып қышқырды. Қарға келмеді. Нух алайһи с-салам қарғаны [жазалаудың] орнына қораздың қанатын қысқартты. Осы себептен [қораз] ұша алмайтын болды. [Ұшу талабындағы] үмітпен ғана қалды. Осыдан кейін Нух алайһи с-салам қарғаға теріс дұға берді.

"Құдай тағала саған сор бейнет пен қорқынышты өмір берсін!" Қарғаның қорқақтығы және өлексе нәрселерді жейтіні содан қалыпты. Содан кейін көгершінді жіберді. "Тез хабар келтір, жерге қонба",  деді. Қабыл етті. Барып, бір жерді құрғақ деп ойлап, қонды. Аяғы балшық болып қалды. Сол сағатта қайтып келді. Аяғындағы балшықты көрді. Сол үшін аяғы түкті болды. Содан кейін ақ кептерге бұйрық берді. Ол барып құрғақ жерге қонды. Азап суының сасығынан аяғы қызыл болды. Зәйтүн ағашының бір жапырағын тістеп келді. Нух алайһи с-салам: "Адамдар үйінен саған жай берсін және мейірбан болсын",  деп дұға жасады.

Хикаят. Нух алайһи с-саламның қызы бар еді. Оған төрт жерден төрт күйеу құда түсті. Барлығына: "Құп, берейін",  деді. Төрт жерден қызды алуға бір күнде келді. Нух алайһи с-салам қайран қалды. Сол хәлде Жебірейіл алайһи с-салам келіп айтты: "Ей, Нух, құдай тағала хабар жіберді, періштелер сәлем айтты". Сәлемдескеннен кейін [Алланың атынан] былай деді: "Итті, есекті, қызды бір үйге [қамап] қойсын. Менің құдіретімді көрсін". Нух алайһи с-салам солай етті. Таңертең көрсе, [бір-бірінен айнымайтын) төрт қыз отыр. Нух алайһи с-салам өз қызын танымады. Бір қызды пейіштен жіберіп еді. Бұл төрт қызды күйеуге берді. Өз қызының қайсы күйеуге кеткенін біле алмады. Бір сыйлық алып қыздарын көруге сапарға шықты. [Алғаш ұшырасқан] күйеуінен сұрады: "Қатыныңыздың пиғылы мен мінезі қандай?" Күйеу айтты: "Өте жақсы. Алайда тағам жемейді". Білді: үрдің қызы екен. Одан кейін және бірінің үйіне барды. Сұрады: "Қатыныңыздың пиғылы мен мінезі қандай?" Күйеуі айтты: "Бір енжар есек сияқты жатыр". Мағлұм болды: есек екен. Үшіншісіне барды. "Қатыныңыз қандай?"  деп сұрады. "Ит сияқты маған үреді",  деді. Білді: ит екен. Одан кейін төртіншісіне барды. "Қатыныңыз қандай?"  деді. Күйеуі айтты: "Жақсылығында кемістік жоқ. Бұйрығыңды екі етпейді". Білді: өз қызы екен. Алып келген нәрселерін берді.

Лұқпан хакім хикаялары

Хазірет Лұқпан Хазірет Дәуіт алайһи с-салам заманында тірі еді. Бір ағаш ұстасының құлы еді. Құдай тағалаға көп тағат қылған еді. Үш мың бес жүз [жасқа] келген еді. Бір күні бос уақыты болатын. Құдай тағала екі періштені жіберді. Келіп айтты: "Ей, Лұқпан қаласаң пайғамбар бол, қаласаң даналық ғылымынан тағлым берейік". Хазірет Лұқпан айтты: "Пайғамбарлық ұлық жол Даналық ғылымынан көп кісінің қажеті шығады". Содан кейін бұл періштелер даналық ғылымынан тағлым берді. Барлық патша және ғалам жұртшылығы бұған мұқтаж еді. Бір күні халайыққа насихат айтып отыр еді, бини Ысрайыл ұлықтарынан бағзы біреу көрді: халайық бір жерге жиылып тұр. Хазірет Лұқпанды көріп сұрады: "Ей, Лұқпан, бұл мәртебені қайдан таптың?" Айтты: "Шындық жолымен жүргенімнен".

Хикаят. Хазірет Лұқпанға қожасы бидай ек деп бұйырды. Бұл кісі арпа екті. Қожасы айтты: "Мен бидай ек десем, арпа егіпсің". Хазірет Лұқпан айтты: "Арпа ексем бидай шықпай ма?" Қожасы айтты: "Қашан арпадан бидай шығып еді?". Хазірет Лұқпан айтты: "Олай болса, не үшін жамандық жасап жақсылықтан үміт етесіз?". Бұл әңгімеден кейін қожасы жаман істен тыйылды.

Хикаят. Хазірет Лұқпан халыққа көп қайырым жасаушы еді. Кімде-кім пұл немесе мал қарыз алса, куәсіз беретін еді. Бір күні бір адам мың мысқал алтын қарыз алды. Көңілінде бермеймін деген қиял болды. Жолай [оны] бір қызыл шүберекке орап жанына қойып еді. Ет деп пайымдап, бір қарға алып қашып, Хазірет Лұқпанның алдынан [өтіп бара жатқанда] түсіріп алады. [Ашып] көрсе, өзінің кісіге берген алтыны. Әкеліп үйіне қояды. Ол кісі және [қайтып] келіп: "Мың мысқал алтын керек",  деді. Тағы бір мың мысқал алтын берді. "Әуелгі [жолы] да кісі жоқ еді, қазір де кісі жоқ",  деп ішінен айтты. Осы [қара] ниетпен жайсаң судан өтіп бара жатыр еді, [алтын] қолынан суға түсіп кетті. Әр тұстан іздеп таба алмады. Сол күні Хазірет Лұқпан тазаруға [суға] түсіп еді, тауып алды. Әкеліп үйіне қойды. Ол кісі: "Және мың мысқал алтын қажет",  деп келді. Тағы берді. Жаман ниет етіп еді байлаған жерінен түсіп қалды. Оны да әкеліп қойды. (Ол) көшеде Хазірет Лұқпанға ұшырады. Төртінші жолы ақылға келіп: "Лұқпанға үш мың мысқал алтын қарыздар болдым. Тағы мың мысқал алтын алып саудагершілік жасап өзімді [қарыздан] құтқарайын",  деді. Мың мысқал алтын алып, саудагершілік жасап, пайда көрді. Төрт мың мысқал алтынды алып келіп, Лұқпанның алдына қойды. Хазірет Лұқпан одан бір мың мысқал алып, қалғанын алмады. Бұл адам қайран қалып сұрады: "Не үшін мұндай жасап тұрсыз?". Айтты: "Менен алған пұлыңыздың үш мың мысқалы өзіме [қайтып] оралды. Мың мысқалына хақым бар еді оны алдым". Бұл кісінің [көңілі] қош болып, үш мың мысқалды алып [үйіне] жөнелді.

Хикаят. Лұқпан хакім баласына үш өсиет айтты. Ол [айтқандары] мыналар еді: "Қатыныңа ешқашан сырыңды айтпа және жаңадан байыған кісіге қарыздар болма, жендетпен дос болма". Перзенті бұл үш өсиетін сынап көрмек үшін бір қойды сойып, қапқа салып қатынына айтты: "Бір адаммен ұрсысып ұрып едім, өліп қалды, қайран қалып, қорқып, осында әкеліп тұрмын". Оны ат қораға көмді. Содан кейін жаңадан байыған біреуден қарыз алды. Бір жендетпен дос болды. Бір себеп тауып қатынын ұрды. "Өлтіремін"  деді. Қатыны айқай салып патшаға барып айтты: "Ерім кеше бір адамды өлтіріп, ат қораға көміп еді. Бүгін мені де өлтіремін дейді. Қашып мұнда келдім",  деді. Патша кісі жұмсағанша болмады, әлгі дос болған жендет "үйін көргенмін" деп [патшаның алдына] барып көп айғақ, кепілдік берді. Хазірет Лұқпанның баласы: "Ей, досым, қой! Әйтпесе мені өлтіреді",  деп жалбарынды. [Жендетке бұл сөз] мүлде ұнамады. Бөтен кісіден бетер озбырлық жасады. Осы әңгімемен патшаға бара жатты. Жолда жаңадан байыған кісі ұстап алып: "Сені өлтіреді, менің пұлымды бер",  деп кеп жабысты. Осы хәлде патшаның алдына келді. Патша сұрады; "Ей, Лұқпан ұлы, не себепті мұндай істерді жасадың?" Айтты: "Ешқандай [айып] іс қылғаным жоқ". Сол жерде қатыны: "Бір кісіні өлтіріп, ат қораға көмбедіңіз бе?"  деп шап берді. Заматында патша адам жіберіп, көмген жерінен [өлікті] алдырды. Қапты ашып көріп еді, бір қой шықты. Патша қайран болып: "Бұл не оқиға? Шынын айт!"  деді. Айтты: "Атам үш өсиет айтып еді. Ол өсиеттерінде: "Сірә да қатынға сырыңды айтпа. Жаңадан байыған кісіге қарыздар болма. Жендетке дос болма",  деп еді. Оны сынамақ үшін осы істерді жасап едім, атамның сөздері расқа шықты". Патша бұл сөзді естіп, өте мақұл көрді, көп ілтипат жасады.

Хикаят. Хазірет Лұқпан [өмір сүрген] уақытта бір патша озбырлық жасап, шаһардан тысқары [жерден] зындан жасатып, екі ұлымен бірге [Лұқпанды салып], аузын бекітіп тастады. Алайда Хазірет Лұқпан зынданға түсерде қорек үшін қырық батпан мейіз алып кіріп еді. Мың жыл сонда жатты. Ол патша өлді. Көп ұрпақ аумасып, біреу патша болды. Бір қария кісі айтты: "Пәлен патша Лұқпан деген хакімді ұлдарымен бірге зынданға тастап еді. Алайда ұзақ уақытқа жететін ауқатты қамдап алып кіріп еді. Қандай болған екен?"  деді. Сол сәтте аттанып зынданды тауып аштырып [ішіне] бір кісіні түсірді. Ол кісі: "Бір өліктің сүйегі бар, тірі кісі жоқ",  деп шықты. Әлгі мағлұмат берген кісінің даналық ғылымынан хабары бар еді. Ол кісі өзі түсіп, шырақ алып көрді: "Ұлы өліпті, өзінің тынысы бар". Шығып патшаға айтты: "Тірі". "Мұның [қалайда бір] лажын тапқан дұрыс" деп, [ол] бірнеше данышпан хакімдермен бірге түсіп қараса, кеудесінде болар-болмас дем қалыпты, қол тисе тоқтап қалуы күдік емес. Содан кейін ақылдасып, кеңесіп айла-әдіс істеді: Хазірет Лұқпанның жанынан көр қазып, кілем төсеп үстіне мақта салды, оны үстіне [әсте-әсте] домалатып алды. Тыста күн тиеді деп көтеріп тұрды. Төртінші күні сары маймен сылап, бір қасықтан үш уақыт аузына тамызды. Жеті күн дегенде көзін ашты. Күннен күнге әлі кіріп, бір айдан кейін түрегеліп отырды. Хазірет Лұқпанның бұл сипатта бейнет тартпағының себебі мынау еді: Бір күні екі ұлымен бірге бір жерден өтіп бара жатып бір шымшықтың ұясына кез болды. Балалары оны көріп: "Ұстап бер!",  деді. Хазірет Лұқпан [ұяның] аузына шүберек жапты. "Қайтарымызда алармыз",  деді. Естерінен шығып кетті. Шымшықтың екі балапаны бар еді, өлді, өзі шала-жансар болып жатты. Бірнеше күннен кейін ойларына түсіп келсе, [осы жайды көрді], анасын шығарып жіберді. Содан кейін [Лұқпан] ұлдарына былай деп айтты: "Жазамыз сол, біздер де зынданға түсеміз, сендер сонда өлесіңдер, ал мен шығамын".

Сүлеймен' алайһи с-салам хикаялары

Хазірет Сүлеймен алайһи с-саламның құмырсқамен сөйлескені. Бір күні Сүлеймен алайһи с-салам әскері [жерде, өзі желі] тағымен әуеде [қалқып ұшып] келе жатыр еді. Жер бетінде бір құмырсқа пайда болып айқай салды: "Менің қарауымдағы барлық құмырсқалар қайындар, жерде тік жүрсеңдер опат боласыңдар. Себебі, Хазірет Сүлейменнің әскерлері өтеді. Тапталып қалмаңдар! "Сүлеймен алайһи с-салам бұл әуезді есітіп, әуеден жерге түсті. Бір аппақ құмырсқа келіп сәлем берді. [Сүлеймен] жауап қайтарып "Атың кім?" деп сұрады. Құмырсқа: "Атым Манзура" ,  деді. "Құмырсқаларды не үшін қашырдың?". Манзура айтты: "Сіз баршаға патшасыз, мен де өз жынысыма патшамын. Маған құдай тағала қырық аймақ жер берді. Әр аймақта қырық мың бөлініс, әр бөліністе қырық мың илеу бар. Барлығының патшасы  мен. Сіздің әскеріңіздің аяғына тапталса, обалы маған болады". Хазірет Сүлеймен айтты: "Барлығын қашырып, өзің неге қашпадың?". Манзура айтты: "Мен олардың мықтысымын, ұлықтар қарауындағыларға өте мейірбан болуға тиіс. Үлкендер өздерін бәлеге қарсы қойып, кішілерді қалас [азат] етсе жақсы". Сүлеймен алайһи с-салам айтты: "Мұнша насихатты қайдан үйрендіңіз?". Манзура: "Барлық ғылым өзімде [ғана] деп ойлайсыз ба? Сізге берілген ғылым бізге де берілген. Егер рұқсат болса, сізден бірнеше мәселе сұрасам [деп едім]?". Сүлеймен алайһи с-салам айтты: "Не сұрағың келсе, сұрай бер". Манзура айтты: "Хақ тағаладан не тілеп едіңіз?". Сүлеймен алайһи с-салам айтты: "Ешкімге беріліп көрмеген бір патшалық тіледім". Құмырсқа айтты: "Қызғаншақ екенсіз. [Бұл айтқаныңыздан] мағлұм болды, менен асқан патша болмасын деп [талап] етіпсіз. Егер сіздің дәулетіңізді жүз есе көбейтіп, мың кісіге қайталап берсе, құдай тағаланың қазынасы кемімес еді. Құдай тағаланың ұлықтығын білмейді екенсіз. [Ал] сол тілегіңізге орай не берді?". Айтты: "Желді күл етіп берді. [Ол] осыншама қошеметті, салтанатты әскерімді сәулетті тағыммен қоса көтеріп жүреді". Манзура айтты: "Ей, Сүлеймен, оның мәнісі жалған дүниелік, өтеді-кетеді. Желдің барлық ісі дәйексіз, оның тұрағы болмайды, әмме жасағаны  жалған. Оны мінгенше, білім пырағына мінгеніңізде көзді ашып жұмғанша ғарышағалаға (жетінші аспанның арғы жағы) барар едіңіз. Одан басқа не берді?". Айтты: "Мына жүзікті берді. Бүкіл әлемнің кілті  осы жүзік". Айтты: "Ей, Сүлеймен, бұл істің мәнісі мынадай: құдай тағаланың даргаһында [сарайында] бұл дүние мал-мүлкінің өзі түгіл көлеңкесі де жоқ. Мына мысалдан [тағылым ал]: бір пенде мың жыл ғибадат етсе, [оны құдай] қабыл қылмаса, [ол пенденің ғибадат] етпегені [жөн]. [Ал] біреу өмірін пасықтықпен, бұзақылықпен өткізіп, тоба қылса, күңіренген күрсінісінен бүкіл күнәлары құл болып тозып кетеді". Тағы айтты: "Ей, Сүлеймен, [саған] мағрибтен машриққа дейін барша ғаламды құл қылып беріпті. Жүзіктің пайда болған негізі [алланың] өзінің, қарауындағы бір түйір тас екен. Олай болса, оған бас ию дұрыс іс емес. Шын асыл  пейіш мүлкі: оны қолға алып, қадір-қасиетінің және бағасының [үлесіне] шығып болмайды". Және айтты: "Ей, Сүлеймен, одан басқа не берді?". Айтты: "Диюлар мен перілерді құл қылды". Манзура айтты: "Бұлар ойсыздар. Егер сабыр қылсаңыз періштелерді құл қылып беретін еді". Сүлеймен алайһи с-салам айтты: "Ей, Манзура, мұнша ақыл мен білімді қайдан білдің?". Манзура айтты: "Баршаны білдіруші  Хақ тағала". Айтты: "Бұдан өзге не білесің?". Манзура айтты: "Қараңғы түнде өзіңізге бағынған халықтың хәлінен хабардармысыз?". "Жоқ",  деді. Айтты: "Мен осы мүшкіл хәліммен әр кеш сайын ұйықтаман, барлық әскерім [орналасқан] атырапты айналып шығып, егер ауру-сырқауы болса, барып көріп, сауығуына жағдай жасаймын. [Осы еңбегімді ескеріп] Алла тағала айтты: "Аспаннан орын беріп, атыңды ұлықтап [бүкіл әлемге] белгілі етейін". Жауап қайтарып айтты: "Мен сенің нәзік және әлжуаз пендеңмін. Үлкендік жараспайды, даңқты, атақты көтере алмаймын". Хазірет Сүлеймен бұл сөздерді есітіп айтты: "Илаһи, мен өзімді дана біліп жүретін едім. Менің ғылымым бұл құмырсқаның алдында түкке тұрмайды екен". Тоба қылды. Манзура айтты: "Бүгін біздің мекенімізге қоныңыз". Ол күні қонып еді, [бір кезде] Манзура бір шегірткені қолына ұстап шықты. Сүлеймен алайһи с-салам: "Мұны не қыласыз?",  деді. "Етін әскерге береміз",  деді. Сүлеймен алайһи с-салам: "Бұл етті кімге жеткізесің?"  деп күлді. Манзура айтты: "Ей, Сүлеймен, [оның] кішілігіне қарамаңыз. Хақ тағаланың ұлықтығына қараңыз. Менің елжіреген ықласыма қараңыз". Әлқисса, шегірткені пісіріп, өзі оның бір аяғын әскерге үлестіріп берді. Бұл әскердің арасында етке тоймаған адам қалмады. Одан кейін Манзура құмырсқаларға бұйырды: "[Сүлейменнің] әскеріне ат жемін әкеліңдер!" Құмырсқалар бір түйірден арпа алып шықты. Қырман-қырман арпа болды. Бүкіл әскердің атына берді. Тіпті одан артылып қалды. Хазірет Сүлеймен айтты: "Ей, Манзура, мұнша арпаны қайдан алдыңыз?". Манзура айтты: "Сізден бұрын тағы бір Сүлеймен атты патша [біздің мекенге] түсіп еді. Соның аттарының дорбасынан төгілген арпа". [Сүлеймен] бұл жерде үш күн тұрды. "Ол арпа бүкіл әскердің атына үш күнге дейін жетіп, әрі артылып қалды" деп айтады. Хазірет Сүлеймен сұрады: "Ей, Манзура, қанша әскерің бар?". Айтты: "Сіздің бүкіл әскеріңізге он пара-пар. Егер біреуі ауырып қалса, барып дұға жасаймын, егер қазасы жетіп өлсе көрге қоямын". Әлқисса, Хазірет Сүлеймен сонша әскерімен үш күн қонақ болды. Хазірет Сүлеймен мұны көріп: "Бір құмырсқа мені мұнша әскеріммен үш күн қонақ етті: "Мен осынша дәрежеммен неге барлық жан біткенді қонақ қылмасқа",  деді. Мінәжат қылды: "Илаһи, маған рұқсат берсең, барлық жандардың ризықын берер едім". Құдай тағаладан жауап келді: "Ей, Сүлеймен, қолыңнан келсе, бер!". Сол мезетте диюларға бұйырды. Тауларды тасып, қазан жасады. Жетпіс мың қазанды даяр етті. Тереңдігі жетпіс мың кез қазандарда қырық күн ас пісірді. Сойылған ат пен қойдың есебі жоқ. Сегіз айлық жерге ас пен нан үйді. Жер-жерден адамдарды жинап келу үшін желге бұйрық берді. "Пәлен күні самұрықтан бастап аяғы шіркейге дейін құстарды, пілден бастап аяғы құмырсқаға дейін [хайуанаттарды], адам перзенттерін түгел жина. Сол күні олардың тамағын мен беремін",  деді. Тағына отырып осындай өтініш жасады. Ертеңіне бір балық дариядан басын шығарып айтты: "Ей, Сүлеймен, бүгін менің тамағымды сіз береді екенсіз. Ас ішетін уақытым болды. Тағам беріңіз",  деді. Айтты: "Осы тағамдардан керегінше же!". Бұл балық бір дем тартып еді, төрт айлық жердегі [тағам] ішіне кірді. Және бір дем тартып еді, сегіз айлық жердегі тағамның барлығы кіріп кетті. Күллі ауқат сап болды. Түк болмағандай әсер қалдырды. Хазірет Сүлеймен қайран болып, есі шығып кетті. Және ол балық айтты: "Маған ауқат бер!" Сүлеймен: "Сегіз айлық жердегі тағамды жедің. Өзге қонақтарыма қалдырмадың. Бұл тағаммен жан біткеннің бәрін мейман қылар едім. Тағы не дейсің?",  деді. Балық айтты: "Ей, Сүлеймен, менің обалыма қалдыңыз. Бүгін аш қалдым. Күн сайын жеті асап тағам жейтін едім. Екі-ақ асап жедім, енді бес асауым қалды. Таң атқанша, аш қалдым",  деді. Барлық жануарлар айтты: "Ей, Сүлеймен, өзіңіздің шамаңызды білмей, бізді мейман қыламын деп аш қалдырдыңыз". [Алладан] хабар келді: "Ей, Сүлеймен, ризық бермек менің ісім. [Ал] сенің ісің ішпек-жемек". Сөйтіп, екі жақтан да ұятқа қалды. Ыңғайсыз жағдайдан басын сәждеге қойып, мінәжат қылды. "Илаһи, білместікпен қате жасаппын" деп қырық күн бойы күні-түні жылады. Жан біткеннің барлығы ол күні аш қалды деп айтады. Хазірет Сүлейменнің көңілінен ол ұят қиямет күні де шықпайды. Алла тағала Сүлейменнің қатесін кешірді. Одан кейін әсте қате жасамады.

Хикаят. Хазірет Сүлейменнің алдына келіп біреу айтты: "Маған хайуанаттың тілін үйрет!". Хазірет Сүлеймен айтты: "Сен үйренетін нәрсе емес. Егер тағылым алып, кісіге айтсаң, өлесің!". Ол адам айтты: "Сіздің әміріңізді [орындап], әсте жаймаймын. Егер тағлым берсеңіз, ешқашан жария қылмаймын". Хазірет Сүлеймен алайһи с-салам оның аузына түкірді. Сол сәтте [құдайдың құдіретімен барлық хайуанаттың тілін] білді. Сол күні үйіне қайтты. Бұл кісінің бір өгізі, бір есегі бар еді. Ол өгізді намазшамға дейін соқаға жегіп, [ал] есекті шөпке байлап қойды. Өгізді ашықтырып, суытып қойды. Есек өгіздің хәлін сұрады. Өгіз тартқан михнаттарын баяндады. Есек айтты: "Олай болса, бүгін сабыр қыл Сабан жеп, су ішпе, "Өгізім ауырып тұр" деп таңертең соқаға жеге қоймас". Бұл кісі бұлардың сөзін түгелдей есітіп тұрды. Өгізге шөп, сабан салып еді, жемеді. Бұл кісі: "Өгізім ауырып тұр" деп, есекті әкеліп соқаға салды. Қас қарайғанша есектің кеудесінде шыбын жаны ғана қалды. Үйлеріне қайтты. Кешқұрым есек мазасы кетіп, атханаға кірді. Өгіз сұрады: "Хәлің қалай?",  деп. Есек айтты: "Әсте-әсте, хәлім жақсы. Алайда, сенің ахуалың қалай болар екен. Соған қапалымын",  деді. Өгіз айтты: "Ей, бауырым, қандай оқиға болды?" Есек айтты: "Өгізім, жаман ауырып тұр" деп жолда қасаппен сөйлесті". Өгіз мұны естіп, зәресі ұшты. "Оған қандай лаж қыламын",  деді. Есек айтты: "Қожаны көргенде суды жақсы ішіп, сабанды жақсы жеп, әлді болып көрін. "Өгізім жазылыпты" деп қасапқа сата қоймас". Есектің бұл кеңесімен өгіз түзеліп кетті. Қожа бұл сөзді есітіп, [қарқылдап] күлді. Қатыны: "Не себептен күлесіз?",  деді. "Ерімнің бір жаман ойы бар" деп шүбәланды. Көп жанжал жасады. Ері айтты: "Егер күлгенімнің себебін айтсам, өлемін. Маған үш күн мәулет бер". Рұқсат алды. Және де оның бір қоразы бар еді. Сол сәтте ағаштың [басынан] түсіп, тауықтарды бір-бір қуалап алды. Ол [кісінің] және бір иті бар еді. Ит айтты: "Өте ұятсыз екенсің. Қожаңның соңғы демі жетіп тұр. [Ал] сен ойнағаныңды қоймайсың". Қораз айтты: "Қожаның ауруы жоқ, не себептен өледі?". Ит есек пен өгіздің оқиғасын баяндап берді. Ақыры қожа бұл оқиғаны қатынына айтып береді, сол сәтте өледі. Қораз: "Қожа өлсе, сені мен маған және қатынға келер-кетер не бар? Жуындыны кім құйып берсе, сен соған кетесің. Кім дән берсе, мен де соған кете барамын. Ері өлсе, қатыны бір байға тиеді. Мен бір әлжуаз қанаттымын. Осы хәліммен жиырма-отыз тауықты бастап жүрмін. Ол бір қатынды қайрат жасап, қорқыта алмаса, несіне ер болып жүр. Егер Қожа қатынының себебінен өлсе, менің [тауық] қуалағаным жақсы емес пе!? Егер қожа қатынын бір-екі таяқтаса, қорқар еді",  деді. Қожа ит пен қораздан бұл сөзді есітіп, "дұрыс айла таптым" деп [ойланып] тұр еді, сол сәтте қатыны келіп: "Күлгеніңіздің себебі немене еді?",  деді. Дереу қожа [қолына] бір таяқ алып: "Күлгенімнің мәнісі осы",  деп шықпыртып сабады. Содан кейін қатыны қорқып, тіс жармады. Қожа өлімнен қалды.

Харут пен Марут хикаясы

Харут пен Марут атты періштелердің әңгімесі мынадай оқиға. Оны Анис ибн Малик разы аллаһ (оған Алланың ризашылығы болсын) рауайат (діни әңгіме) етіп айтатын еді. Қабылдың [Адам атаның баласы] көрсоқыр ұлы бар еді. Оның да бір сыңар көзді ұлы бар еді. Бір күні атасын ұлы жетектеп бара жатты.

Бір жігіт ұшырап "атамды өлтірген кісі" деп көрсоқырды таспен ұрып өлтірді. Бұл оқиғаны періштелер көріп айтты: "Иллаһи, бұл не жағдай, ол көрсоқыр бейшараны бейкүнә әрі сұраусыз ұрып өлтірді. Жаратушы Алла, [сізге] "адамды жаратпа, нақақ қан төгеді" демеп пе едік". Құдай тағаладан жауап келді: "Ей, періштелер, егер сіздер жер жүзінде болсаңыздар олардан бетер оңбағандық қылар едіңіздер, үлкен күнәлар сіздерден шығар еді. Оларға әйел, перзент, ішпек-жемек, алтын мен күміс, әуестік пен қызығушылық, ашкөздік пен нәпсіқұмарлық [бердім]. Бұдан бөлек кездейсоқ [жолығатын] бөлелер [тағы] бар. Осынша нәрселермен маған асы болмағы қиын емес. Егер сіздерге біреуін яки екеуін берсем, тез арада күнәкар боласыздар. Періштелер айтты: "Құдай сақтасын, біздер ондай жасамаймыз". Осыған орай бұйрық болды: "Өз араларыңыздан ниеті түзу үш періштені таңдап алыңыздар. Барлығыңыздан жақсырақ және білімдірек болсын. Періштелер үш өнегелі данышпанды таңдады. Бұлардың бірінің аты  Аза, бірінің аты  Азайа, бірінің аты Әзірейіл еді. Хақ тағала бұларға қызығушылық пен нәпсіқұмарлықты, жемек-ішпекті беріп жер жүзіне жіберді. Бірі қазы, бірі мүфти болды. Әзірейіл хабаршы болды. Ол ғалам софланың (төменгі әлемнің) хәл-жағдайын неше мәрте ой таразысына салып барып тоқтамға келді. "Бүгін немесе ертең асы болып қалармын" деп Әзірейіл Алла тағаланың даргаһына тоба қылып, мінәжат етті: "Ей, Алла, мен сөзімнен қайтып, тоба қылдым". Құдай тағала оны әуелгі пішініне келтірді. Ал Аза мен Азайа қазы, мүфти болып үкім таяғын қолдарына ұстап отырды. Бұлардың періште екенін бүкіл халық білді.

Кездейсоқ бір әйел еріменен ұрсысып қалды, Әйелдің аты Зуһра еді. Адал әйел еді. Ерлі-зайыпты [екеуі] қазыға келді. Бұлар ол әйелді көргеннен кейін кенет есінен тана ғашық болып қалды. Айтты: "Бұл әйелге сен зұлымдық жасаған екенсің. Талақ таста немесе бір адал [кісінің] қасынан үй жасап бер". Ол кісі әйелін тастауға қимады. "Бір адал кісінің қасынан үй жасап берейін,  деді. Періштелер айтты: "Біздер адалмыз, мына жерден үй жасап бер!". Екеуінің [жайларының] арасынан үй салып берді. Сонымен бір күні кеш болды. Екеуінің бір-бірінен хабары жоқ еді. Әрқайсысы Зуһраның есігін аңдыды. Бір сағаттан кейін бірін-бірі көріп қалды. Кездесіп, ақылдасып Зуһраның қасына барды. Бұларда қатты сезім пайда болды: ерекше нәпсіқұмарлықтан өздерін ұстай алмады. Ақырында бұл әйелге суық қолдарын жүгіртті. Зуһра айтты: "Сіздер періштеміз дейсіздер, мұндай істерді қылмаңыздар". Үзілді-кесілді қарсылық білдірді. [Алайда бұл оларға] әсер етпеді. Тіпті үдете түсті, Ақырында бұл әйел айтты: "Олай болса, маған аспанға шығаратын "Исми ағзамды" (Алланың ұлық аттарын) үйретіңдер. Содан кейін сіздердің не айтқандарыңызды қабыл етейін". Бұлар "Исми ағзамды" үйретті. Зуһра айтты: "Суға түсіп тазарайын, содан соң қабыл етейін". Зуһра суға түсіп тазарды, дәрет алды. Түнде айтылатын дұға "Қазы ул-Хажатты" оқып айтты: "Ей, Алла, бұлар мені зинаға зорлап тұр. Бұл іс сенің даргаһында аса үлкен күнә. Менің зинаға құлқым жоқ. Осы "Исми ағзамның" құрметіне мені бұлардың қолынан азат ет". Таң сәрі уақыты еді, [әйелдің] көңілінің пәктігінен құдай тағала періштелерге бұйрық етті. Аспанға алып шықты. Жұлдыз болды. Таңсәріде шығатын Шолпан деген жұлдыз  сол адал әйел.

Әлқисса, бұл әйелдің, ісі халыққа жария болды. Көп әйелдер бұл оқиғаға қатты қызықты. [Өздері де сондай іс жасағысы келді]. Жасай алмады. Тағы бірде [періштелер] бір әйелге жоғарыдағыдай шыдамсыздық жасады. Ол әйел айтты: "Қажеттеріңді өтеу үшін арақ әкеліңдер. Ішіп, кейін ойнап-күліп, көңіл көтерелік". Арақ әкелді. Содан кейін: "Исми ағзамды" үйретіңдер",  деді. Үйретті. Арақ ішіп, мас болып, зина жасады. Содан кейін бұл әйел "Исми ағзамды" оқып аспанға шыққалы әрекет етті. Құдай тағаладан періштелерге бұйрық болды: "Ол арамза жезөкшені ұрыңдар",  деді. Періштелер үлкен шоқпармен ұрды. Бес бөлек болып жерге түсті. Бірі  күкірттей от, бірі  жағылатын от, бірі  судағы от, қалған екі бөлегі жапандүз даладағы албасты және жын-жыпыр болып кетті деп айтады.

Әлқисса, бұл періштелер осындай күнәлар жасады. Өздеріне қарап еді, жүздері дию сипатты қап-қара болыпты. Періштелер өздерінің бұл істерінен [қатты] ұялды. Құдай тағаладан әуез келді: "Ей, періштелер, мен тыйым салған істерді жасадыңдар. Енді [жағдайларыңыз] не болар екен?" Періштелер айтты: "Ей, Алла, [өзін] данасын және жаратушысың. Біздер асы болдық, не жазаға бұйырсаңыз да лайықпыз". [Олар] мың сан пұшайман болды, өкінді. Ешқандай пайда бермеді. Жебірейіл алайһи с-салам айтты: "Сіздер енді Ыдырыс пайғамбарға барыңыздар, күнәларыңды [айтып] арыз жасаңыздар. Бәлкім, хақ субхана уа тағаладан күнәларыңды сұрап алар". Содан кейін Ыдырыс алайһи с-саламға келіп, күнәларын арыз етті. Ідіріс алайһи с-салам мінәжат етіп, олардың күнәларын [Алладан] сұрады. Хақ тағаладан әуез келді: "Ей, Ыдырыс, олардың [күнәларын] менен сұрама. Өздерінен сұра. Бұл дүниеде аман қойып қияметте азап көрсетейін бе, немесе бұл дүниеде азап көрсетіп, ақыретте азат етейін бе?". Ыдырыс алайһи с-салам сұрады. Олар айтты: "Ақыреттің азабы ауыр. Мұнда азаптан азат болғанымызбен, ақыретте азаптан азат бола алмаймыз. Бұл дүниеде азап тартқанымыз жақсы". Құдай тағаланың бұйрығымен оларды Бабыл (Вавилон) [төңірегіндей] құдыққа басын төмен, аяғын жоғары қаратып асып қойды. Арақ ішіп, зина жасап еді, осы себепті екі азапқа душар етті... Және айтады: "Ол екі періште көп кісілерге сиқыр үйретіпті. Сол үшін періштелік атын өшіріп, Харут, Марут ат қойды. Осы себептен Кашмир уалайатында сиқырлық кең таралған. Әр адам өзінен мықтымен белдессе, жазасы осындай болады.

Рабғузи // Ежелгі дәуір әдебиеті.

Алматы, Ана тілі, 1991. 280-б. (185-212-бб).

Аударған Н.Сағындықов.





НАСРЕДДИН РАБҒУЗИ ҚИССАЛАРЫНДАҒЫ ДАНАЛЫҚ ТАҒЫЛЫМДАР

Түркілік ортағасырлық ойшыл Рабғузи өзінің терең ойлы мысалға толы шығармаларында өнегелі, тәлімдік үлгілерді оқырмандарына ұсынады. Әрине, Рабғузи қиссалары мұсылмандық сюжеттерді өрнектеуге арналуы сол замандағы басымдық танытқан дүниетаным  ислам принциптері мен қалыптары екендігін білдіреді. Бірақ басқа діндерде кездесетін ұғымдар мен аңыздар да бұл қиссалардан орын алған.

Қазақ оқырмандарын алғашқылардың бірі болып Рабғузидің қиссаларымен таныстырған Н.Сағындықов аудармасы болды. "Рабғузи қиссаларының" қыжыра бойынша 710 жылы, жаңаша жыл санаумен 1310 жылы жазылғанын Алма Қыраубаева "Ежелгі дәуір әдебиетінде" атап көрсетеді140. "Рабғузи кітабы  ежелгі араб, парсы елдерінде туып, бірден-бірге ауысып келе жатқан шығыстық сюжеттердің жиынтығы. Кітапта табиғат, дүние құбылыстары, жаратылыстың пайда болуы жайындағы мифологиялық әңгімелер, халифтар, пайғамбарлар туралы аңыз-қиссалар, ертегілер, өлеңдер бар" деп көрсетеді автор шығарманың мазмұнына сипаттама бере отырып (1,185-6.). Әрине, қазақтың кең даласына мұсылман дініндегі даналық қалыптары, этикалық принциптер тек осындай көркемдік жолмен ғана тезірек тарала алатын еді. Өйткені, қазақ халқы ежелден ауыз әдебиетіне, аңыз әңгімелерге, өлең сөзге, дастандарға, нақылдар мен мақал-мәтелдерге құмарлығы мол екенін білдіріп отырғаны белгілі. Сондықтан Рабғузидің қиссаларындағы даналық тағылымдары түркілер дүниетанымына сәйкес келе қалғанына таңғалуға болмайды. Бұл біздің шығыстық діліміздің ерекшелігіне жатады. Ал этикалық бағыттағы философиялық түсініктеріміз халқымыздың рухани белгісі іспетті.

Рабғузи қиссаларында Нұх пайғамбардың топан судан кейінгі жердегі тіршіліктің сипаттамасын баяндауға арналған хикаяттары бар. Хайуанаттар әлемінен Нұхтың әрқайсысын жұптан сақтап қалуға тырысуының өзі Жер бетіндегі Ғарыштық үйлесімділікті орнатуға деген талпыныс емес пе? Сөйтіп, Рабғузи адамдарды тіршілік әлемін құрметтеуге шақырады және дүниедегі әрбір іс-әрекеттен құдайдың құдіретін көре отырып, ойшыл әрбір адамға Ақиқат алдындағы жауапкершілікті ұмытпауды еске түсіреді. Сөйтіп, ол әлемдік үйлесімділікті құрметтеуге үйретеді, адамның әрқашанда өмірдің тұңғиығын тек адалдықпен, әділдікпен сезіне алатындығына сенімділігін білдіреді. Міне осы принциптер нағыз өмірде жетекші рөл атқарады.

Өте қысқа ғана көлемнен тұратын Хазірет Лұқпанның бидай орнына арпаны еккені жайлы хикаят қиссада келтіріледі. Бірақ ол адамзатқа философиялық мағынасы, даналық тереңдігі тұрғысынан алғанда өте маңызды хикаяттарының бірі деген ойдамыз. Себебі, бұл хикаятта дүниедегі әрбір әрекеттің астарында адамның өмір сүруіне байланысты құндылық негіздерді сараптау жатқаны байқалады. Хазірет Лұқпан алаңғасар адамның кейпіне кіріп өз қожасына "Арпа ексем бидей шықпай ма?" деген парадокстік сұрақ-жауабын береді. Әрине, ол жауапқа қожасы қанағаттанбайды да, өзінің барлық таңғалысымен Лұқпанға деген кісімшілігін: "Қашан арпадан бидай шығып еді?" деген кекесін сауалына жинақтап жеткізеді. Әрине, Хазірет Лұқпан бұл іске арнайы дайындықпен қадам жасағандықтан оған жауабын да алдын ала дайындап қойған екен: "Олай болса, не үшін жамандық жасап, жақсылықтан үміт етесіз?" дейді. Хикаятта бұл аңыздың түйіні ретінде "Бұл әңгімеден кейін қожасы жаман істен тыйылды" деп оңды қорытынды келтіріледі. Осындай тәрбиелік мәндегі әрбір сұхбаттың нәтижесі өз заманында әлеуметтік ортаға жемістерін беріп отырғанға ұқсайды. Ал, енді сұхбат арқылы ойды талқыға салу, әңгімелесу арқылы даналық тағылымның мәнін ашу сияқты тәсілдер ежелгі Антика әлемінде кеңінен қолданылған. Пікірталас арқылы Ақиқатты іздеуді ежелгі дүниедегі философтар әдетке айналдырғанын білеміз.

Жалпы философиялық ағымдардың барлығында жақсылық пен жамандықтың арақатынасы ажыратылады. Арпаны бидайдан ажыратқандай әрбір құбылысқа өзіндік сипаттамалар беруге тырысады. Ол заңды талпыныс екені белгілі. Өйткені, адам өміріндегі қарама-қарсы бағыттағы әрекеттердің барлығы бір-бірімен араласып, оның әрқайсысының өзіндік сипат - қасиеттері айқындалмаса, онда өмірдің мағыналық іргетасы шайқалады, адам өзінің өмірлік бағытын жоғалтады. Сондықтан, жақсылық туралы сөз қозғағанда оны негізінен адамды бұл өмірде бақытты ететін, қуанышқа бөлендіретін құбылыстармен байланыстырамыз. Бірақ, адамның жалған құндылықтардың жетегінде кететін кездері жиірек болатынын адамзат тарихы дәлелдеп отыр. Яғни пенде үшін бұл тіршілікте материалдық байлыққа ұмтылу, атақ, мақсат, өзім білгіштік пен қызғаншақтықтар негізгі құндылықтық бағдар болып келе жатқанына куәміз. Ал олар болса тарихи үрдістегі барлық жамандықтың негізі, болмыстың көлеңкелі іргетасы екені анық.

Қазақта "не ексең, соны орасың" деген қанатты сөз бар. Жоғарыда айтылған хикаяттың логикалық жиынтығы сияқты айтылған мақал екені байқалады. Яғни кез келген адам өзіне жақсылықтың үнемі келіп тұруын, өмірінің мәнді де, сәнді болуын қалағанымен өзі кейде біліп, кейде білмей жақсылықтан гөрі жамандықтың дәнін шашып жүруі мүмкін. Әрине, адамға өмірде қателесуге құқық жоғарғы Рухтан берілген. Ал, бірақ қателіктің түпкі нәтижесін біліп тұрып жасалынған әрекет күнәға әкеліп соғатынын білген абзал. Білместікпен жасалған қателік үшін адамды жазғыруға болмайды. Тек соны саналы түрде қайталамауға тырысу керек. Сонда ол өмірде рухани бір сатыға көтеріледі, дамиды, өседі.

Хазірет Лұқпанның келесі бір хикаятында ешқашанда өзіңді қоршаған ортадағы тіршілік иелеріне қиянат жасама, ол күнәнің ең үлкендерінің бірі деген даналық тағылымын түсінеміз. Өз балаларының шымшықтың балапанын ұстап бер дегеніне көніп, ұяның аузына шүберек жапқаннан кейін оны ұмытып кетіп, балапандарды өлтіріп алады, бірақ шымшық тірі қалады. Хикаятта осы оқиға Лұқпан хакімнің өмірінде де қайталанады. Өзі ұзақ жылдар бойы зынданда жатып тірі қалады, бірақ балалары сол зынданда өліп қалады. Міне, сөйтіп, адам кейде өзінің іс-әрекетіне жауапкершіліксіз қараса, ол міндетті түрде оның ақырғы зардабын татуға тиіс деген тұжырымды аңғарамыз. Яғни Ақиқаттың заңдарын білмеушілік, оның ішкі қисынына шынайылықпен берілмеушілік әрбір пенде үшін оның алдындағы жауапкершіліктен босатпайтынына мегзейді. Әзірге қоғамдағы әлеуметтік қатынастарды зерттеуші мемлекеттік заңдардың құзырына бағынып қана өмір сүруді ойлайтын деңгейден аса алмайтын кездеріміз көптеп саналады. Шын мәнінде ол заңдар әлеуметтік ортадағы белгілі бір тепе-теңдікті ұстауға, адамның өз пендешілігінің құрбаны болып кетпеуіне шектеу қояды. Бұл да рухани жағынан жетілмеген субъектілер үшін міндетті түрде көмегін тигізер тетік болатыны анық.

Хазірет Лұқпан есімі түркілер үшін даналықтың, қайырымды жанның бейнесіне айналады. Ал Сүлеймен пайғамбардың табиғаттағы тіршілік иелерінің бәрінің тілін білуі жалпы адамзаттың ашылмай келе жатқан қабілетімен таныстырғанмен бірдей. Яғни бұл қасиетке ие болу үшін әрбір адам Сүлеймен пайғамбар деңгейіне дейін көтерілуі тиіс дегендей терең ой жатқандай әсер қалдырады.

Бірақ сол табиғат пен адамзаттың барлығын билеген, қадір-қасиетімен өз заманында әлемнің ең күштісіне айналған Сүлеймен пайғамбар жердегі құмырсқалар патшасы Манзураның алдында сөзге тосылады, оның керемет қисынды даналық тұжырымдарына қайтарымды уәж айта алмайды. Керісінше, оның даналығына, көрегендігіне, қайырымдылығына тәнті болады. Өзін әлжуазбын, көп нәрседен кішімін деп есептейтін құмырсқа бір сәтке Сүлеймен пайғамбар үшін үлкен ұстазға айналады. Рабғузи қиссаларының даналық тағылымдары да осы хикаяттың астарларын түсінуде болып тұр. Шын мәнінде әрбір адам үшін өмірде кез келген адам Ұстаз бола алады, кез келген табиғат құбылысы, тіршілік Иесі жақсы нәрсеге үйрете алады. Ол үшін әрбір пенде өзінің өміріндегі кез келген сәтке, құбылысқа, оқиғаға мұқияттылықпен, барлық ынта-ықыласпен назар салып, аңғарымпаздық танытуы керек деген даналық тағылымды түсінеміз. Яғни бұл дүниеде еш нәрсе бекерден-бекер жүзеге аспайды, рауажданбайды. Әрбір құбылыстың түп-төркінінде Ғаламның, Ғарыштың, Рухани күштердің адамға көмектесуге бағытталған әрекеттері тұрғандай болады. Тіптен, адам түсті де бекер көрмейді. Тек соларды түсінуден, сезінуден, пайымдаудан, зерделеуден адамның алшақтап кететін кездері көбірек кездеседі. Рабғузи қиссаларының осы мәселелерді еске түсіріп отыратын құдіреті бар.

Харут пен Марутқа арналған хикаядағы тәлімдік өнегелі тұжырымдардың маңызы ерекше. Бұл хикаяда адамның рухани әлемінің көлеңкелі беттерінің қыр-сырына ұқыптылықпен назар аудару қажеттілігі айтылады. Кезінде Қожа Ахмет Иасауи мен Жүсіп Баласағұн жырларында атап көрсетілген адамның рухани жетілмегендігін білдіретін нәпсіқұмарлық құбылысы философиялық талдаудан өтеді.

Рабғузи хикаяларында періштенің өзі кейде дұрыс жолдан тайқып кетіп, зинақорлық жолға түсуі мүмкін екендігі баяндалады. Яғни нәпсі деген керемет түнек күші өзінің қаһарлы құдіретін адамның күтпеген шағында танытуы мүмкін деген ой білдіреді. Ежелгі Қытай елінің даналарының бірі Лао-цзы "Өзгені жеңген күшті, өзін жеңген құдіретті" деген екен. Шынымен де "білекті бірді жығар, білімді мыңды жығар" деген қазақ үшін де өзінің бойындағы кемшіліктерді көре білу маңызды болуға тиіс. Өйткені, адамның білімділігінің, зерделілігінің ең жоғарғы көрінісі оның өз бойындағы кемшіліктерімен күресуі болып табылады.

Адамның табиғатын түсінудің өзі бір керемет дүние екенін түркі дәуірінің ойшылдары жақсы түсінгенге ұқсайды. Ал адамның бойындағы нәпсіге, яғни табиғи қажеттіліктерге, инстинктік құрылымдарға қарай бейімділік белгілі бір қалыптан артып кеткен жағдайда ол өзімшілдіктің тұрпайы кейпіне енеді. Адам табиғи мүдделерін қанағаттандыру мақсатын жүзеге асыру жолында жүріп рухани құлдыраудың сүрлеуіне қалай түсіп кеткенін байқамайды. Сөйтіп, ол өзінің іс-әрекеттерінің өзгеге де, өзіне де жамандық әкелгенін соңынан ғана сезеді. Ақылы болса өкінеді, руханилығы болса жөндейді, үйлесімдікке ұмтылады.

Рабғузи қиссаларындағы философиялық тұжырымдармен таныса отырып, "Адам өзінің бойындағы табиғи инстинктерін шектей ала ма?" деген сұрақ туындайды. Әрине, ол мәселе адамда қандай негізгі табиғи инстинктер бар? деген сұраққа жауап беруден басталады. Барлық тіршілік иелері сияқты адам да алдымен табиғаттың бір бөлігі болғандықтан оның үйлесімді заңдылығына бағынады. Ол заңдылықтар бойынша адам бойындағы үш түрлі табиғи қасиет өз күшін жоғалтпайды. Олар: өзін-өзі қорғау инстинкті (яғни тірі қалу үшін күрес); өзін-өзі қамтамасыз ету инстинкті (яғни ертеңгі күнгі тіршілік үшін де күрес); ұрпақты жалғастыру инстинкті (яғни өмірінің қысқалығын ұрпағының өмірімен жалғастырады). Сонымен, барлық хайуандарға тән күрестің түрлері адам үшін де жат емес. Дегенмен адамның хайуандардан түбегейлі айырмашылығы оның рухани әлемінің, яғни жан дүниесінің болғанында. Ал бұл әлемнің заңдылығы ерекше нәзік байланыстардан тұрады, оның ерекше ырғағы болады. Сондықтан адамның тағдыры, өмірі, жетекші дүниетанымдық бағдарлары, құндылықтар жүйесі осы рухани құрылымдарға бағынуы тиіс. Сонда ғана нәпсі зерделі деңгейге дейін шектеледі. Әркім өз ісіне соңынан ұялмайды, ол руханилыққа толы әрекеттерді жасауға бейім тұрады.

Рабғузи білдіретін даналықтың үлгілері өз замандастары ғана емес, өзінен кейінгі талай ұрпаққа нағыз адамгершіліктің сипаты іспетті болғанына күмәнданбаймыз және оның философиялық мәнін аша түсуге үлес қосты. Өйткені, талай даналықтың үлгісі түркілік тарихымыздың ашылмаған беттерінде жатыр.

Ал, енді Рабғузи туралы жарық көрген еңбектердің ішінен Роза Мұқанованың 72 пайғамбардың өмірінің тарихын баяндаған "Рабғузи қисса-сүл-әнбийя-й. Адам атадан Мұхаммед ғалайһи-уәссәләмға дейін" деген шығармасы қомақты дүние болып табылады.141 Түркі әлеміне енген рухани негіздерді түсіндіруде бұл құндылығы зор еңбек демекшіміз. Әрине, Рабғузидің басқа да шығармалары жарыққа шығып, халқымыздың рухани дүниесін байыта түсе береріне сенімдіміз. Сол мақсаттағы әрекеттер болашақ ғылыми зерттеулердің үлесінде. Бұл түркі тілді халықтардың интеллектуалдық күшін біріктіруіне тәуелді іс болып табылады.

С. НҰРМҰРАТОВ.





ҚҰТЫП. "ХҰСЫРАУ-ШЫРЫН"

Мақал-мәтелдер

Өз қолын шанша алмас, жүрексінер.

Көгершін ұшса үйренген жерінен,

Есен болса, келер сағынып ұясын.

Бидай көрсетіп, арпа сатар ол,

Ауып кеткен арпасына бидай араластырар ол.

Көп елді райменен алса болар,

Қылышпенен алайын десе, бұзылар.

Жараспас барша жерде от пенен су.

Егер болсақ қайғыда я сүйеніште,

Өтер дәурен, қалармыз өкініште.

Өтерміз дүниеден барша нашар,

Жігіттікте сүйеніштен жақсы не бар.

Сусынның алғашқысы таза болар,

Ішер болсаң, қоюы түпте қалар.

Қай асты әуел жақсы ләззәті бар,

Тоя берсең, оның да дәмі кетер.

Бұрынғы ашық көңіл соң табылмас,

Кәрілікте жігіттік қалса, болмас.

Мысал бар "аңдамаған у ішер" деп.

Қазан астында от болса, қайнамас па,

Егер де көп қайнаса, ас айнымас па.

Мысал айтар: "бөріні бақташы қой,

Мен өлтірдім деді түлкі мені қой".

Барша күннің аты жаз болмас,

Барлық сағатта бірдей наз болмас.

Қаншама жүйрік болса ол киіктер,

Менің де аңшы жүйрік иттерім бар.

Ішер су да шағынша болса жақсы,

Көп ішсең, зиян тиер ақыр одан.

Сабырменен тілекке жетсе болар,

Темірді ақырындап исе болар.

Асығыспен ақылдың ісі бітпес,

Жүгірумен ішке май жұқпас.

Дүние бір асау атқа ұқсар, әй жар,

Сақтан ол қамқоршыдан, теппесін аңсызда.

Сені теппестен бұрын сен оны теп.

Сүйініште қайғы бар, құрмада  тікен,

Жылан бар қазынада, балда  ара.

Шаян ініне тышқан сыймас екен,

Сыпыртқы құйрығына байлар одан.

Бұл дәулетсіз ұлығтық қылса болмас,

Бітер іс болса, дәулет кеш қалмас.

Суы көп болса, хошамида берер бау,

Айласыз құрса, болмас құсқа еш ау.

Оңай көтерген кісі алпыс батпан,

Бесті артық жүктесең де қорықпас одан.

Үнемі қайғыда қалмас кісі, біл.

Қатты аққан су көпірлерді жығар тәрік,

Сен ақырындап негіз жаса берік.

Асыққан тез арыр, жүгіріп жол алмас,

Ақырын жүрген күндіз-түні жүрсе де талмас

Қатулан, түлкідей, ауға жуыма,

Қояндай түлкі айласына ұйыма.

Шығар көп жейтіннің жоқтықта жаны.

Дүние балында ара бар сақтанатын.

Қарын толтырма құрттар сияқты, ойлан,

Құмырсқадай беліңді аштыққа байлан.

Дүние үшін қылма көңіл тар,

Көңіл тарлығы қайғы келтірер, әй жар.

Бұл дүние қайғысын көп-ақ жерсің,

Әке өлтірген адамды досым дерсің.

Өтер желдей дүние, сен де  дүниеден.

Кіші деп берме дұшпанға бос уақыт.

Өлгенде дұшпан болма шат,

Өзің де өлімнен емессің азат.

Ұмытпа барша хәлде шағыңды біл

Тұзы аз болса астың татымы болмас.

Не істі қылсаң да, өз хәліңе шақта.

Кілеміңе қарай көсіл аяқты,

Жоқ болса, жерсің аңсызда табақты.

Күзет, өз мәртебеңнен өтпе биік,

Арсыздық қылма өз орныңда түр тек.

Көр өз айыбыңды, өзгеден іздемеңіз,

Кісі айыбын, қатулан, көздемеңіз.

Өнерді көр, көргенше айып, сақтаушым,

Шешек тер, баққа барсаң, алма тікен.

Абайла, болмасын еш досың дұшпан,

Егер болса, сен одан жақсы сақтан.

Өзіңнен көрмеңіз кем кісіні,

Мамық деп санамаңыз арыстанның тісін.

Мың болса да, достарыңды аз деп біл,

Біреу болса да дұшпаның, одан сақтан.

Опа-ерлік нышаны.

Есек еш арпа бергеннен қашар ма.

Ауыздай от дегеннен күймес екен,

Қарын да тіс етімен тоймас екен.

Үй ұрысына есікті жапса болмас,

Егер жапсаң, тағы еш пайда қылмас.

Топыраққа желді байласа тұрмас,

Су менен от бірге отырмас.

Оның ғой малы көптен қайғысы бар,

Қарақшыдан не қорықсын кедей, әй жар.

Керек сөз жерінде айтылғай.

Көркем сөз  ас ішінде тәтті тұз ол.

Кәрі қатындай бұл дүние алдамшы,

Тәттілікпен ол алар сені.

Кісі не зат қылар болса кісіге,

Келер бір күн ол да басына.

Дүниеліктің соңы  білсең, өлім  ол,

Өлім емес, ей ақыл, бұл  ілім ол.

Кесек атанға қайтар тас қайғы.

Ішім су болса, жалғыз ішпе, қорғаным,

Жалғыз жеген жалғыз өлер зар.

Тілесең игілікті, игіге бол жар,

Игінің кеңесінде игілік бар.

Шырақ алсаң, жарық жанғаннан ал

Көңілде жасыр сырыңды, елге жайма.

Егер де ұрланбасын десең гауһар,

Сенімсізге үйіңе берме жол, жар.

Жолдасыңа сырыңды айтпақ болсаң,

Сыр айтқанда оны дұшпанға тұт тең.

Көңіл берсең, жан алмаққа қылар айла.

Жалғыздықта тамнан да сақтан,

"Болар тамда құлақ" деген бар мысал, біл

Бақырдан айыра алмас еді алтынды.

Күшпен қорлықты іздемесе өзіңе,

Сөзің ұрылмасын қайта жүзіңе.

Бағып дұшпан көзімен жүзіңе,

Біл өз айыбыңды, күлдірме өзіңе.

Жаман құлықтымен отырма, қорғаным,

Атың шыққай жаман деген, жақсы бір, әй жар.

Сөз сөйлесең, байқап сөйле.

Арыстан түлкілік қылса, жараспас.

Тәтті сөз ішіне у жасырмақ.

Жақсы болмас мұңлыға күлмек.

Сөз өлшеп сөйлетілсе, сөзге ұқсар,

"Көп сөз  есекке жүк" деген мысал бар.

Барлық ғашықты бірдей санала болмас,

Барлық сорлы қанынан қанса болмас.

Тауық мезгілсіз шақырса, білерсің сен,

Басын желге беріп, қалар құр тән.

Тең емес қолда он бармақ, біл оны,

Қаншама санаса да бірдей саны.

Егер көңілде болса антың дұрыс,

Кешке жүрмес жасырын, жүргің күндіз.

Қашан ұшудан қалса лашын,

Қарғалар және тескей төбесін.

Екі тәтті бір болмас,

Сүйексіз  құрма, қабықсыз жаңғақ болмас.

Сүт ембеспін, аузымда бар отыз тіс.

Қаншалық тәтті болса халуа,

Білерсің арттырар ол сонша запыран.

Қаншама бал қасында болса ара,

Бір жолы болмас ақыр зәрі бары.

Қатты сөйледі деп қайғырма.

Білімді інжуді дариядан іздер,

Табар топырақ жер үстінен іздегендер.

Қолын көктегі айға ұсынса болмас,

Оған есерсоқтық жасап мінсе болмас.

Болар көріктісінің бәрі де қылықсыз,

Олардың айыбын жабар көркі, біліңіз.

Жер ұрық алмайынша бермес астық,

Ауа дариядан алса ғана берер шық.

Қарғағаны құмай орнында көрді,

Бұлт жүздіні ай орнында көрді.

Кәрілікте жігіттік қайта келмес.

Қаралар көңілінде қайғы тұрмас.

Қай қаннан қарашысы болса азар,

Демек бар: қалар жалғыз болып зар.

Көп алма ел қарғысын, сақтаныңыз.

Шырақ өшпекке таянар шақта,

Бұрынғыдай бермес болар нұр.

Ағаш әуелде йір бітсе,

Оны от болмаса, болмас түзетсе.

Өлімнен сөйлеген көп білсе болмас,

Өлімді өлмейінше ешкім білмес.

Көп жар бар ағайыннан көп опалы,

Және жаттан ағайын шегер жапаны.

Барша қамыс қаныт бермес, біл.

Көп ауру көр аузынан қайтар.

Көп қатынның еркектен артығы бар,

Жерін тапса, жүз ердің ісін істер.

Өзіңді көрме, өзін көргенде көз жоқ,

Өнер көр, өнер көргенде сөз жоқ.

Соқырға не шырақ, не жарық күн жоқ.

Құтып // Ежелгі дәуір әдебиеті.

Алматы: Ана тілі, 1991, 280-б. (212-225-бб.)

Аударған Ә. Ибатов.





ҚҰТЫПТЫҢ ЖИНАҚТАҒАН МАҚАЛ-МӘТЕЛДЕРІНДЕГІ ФИЛОСОФИЯЛЫҚ ТҮЙІНДЕР

XIV ғасырда өмір сүрген түркілік дана ойшыл Құтып өзінің "Хұсрау-Шырын" атты жазба ескерткіші әзірбайжан халқының ұлы ақыны Низамидің парсы тілінде жазған "Хусрау уа Ширин" атты поэмасының еркін аудармасы болып табылады. Бұндай стильдің назира әдісі деп аталғаны белгілі. Құтыптың бұл дастаны Низамиден түркі тіліне жолма-жол, сөзбе-сөз аударылмағанын мамандар кезінде атап көрсеткен болатын142. Яғни шығармашылық еркіндікті көрсету арқылы ойшыл өзінің философиялық ойларын тұжырымдап отырған. Қазақ тіліне аударма жасаудағы Әрсен Ибатовтың еңбегін атап өтуіміз керек.

Жалпы қай халықта мақал-мәтелдерге үлкен мән беріп, күнделікті өмірде оларды даналықтың белгісі ретінде қарастырып келгені белгілі. Осы мағынада Құтып шығармасында келтірілген даналыққа толы тұжырымдар халқымыз үшін ғасырлар тезінен өтіп келген руханилыққа тәрбиелеуші этикалық нормалар болары анық. Міне, сондықтан олардың философиялық сипаттағы мәдени мұра ретіндегі маңызы қазіргі заманда да зор.

Жалпы түркілік әлем үшін моральдік бағдарларды, тағылымдық ұстанымдарды жоғары бағалау, оларды өмірде басшылыққа алу дәстүрі терең тамырлары бар құбылыстар. Мүмкін, бұл біздің ділдік ерекшелігімізді айқындайтын бірден-бір қасиетіміз болып табылады.

Парсылық тілде жазылған дүниені өз елінің діліне, тіліне, түсініктеріне жеткізу өнері сонау әл-Фараби заманында араб елдерінде кең тарағаны белгілі. Авторлардың негізгі мақсаты даналық үлгілерінің халық арасында кеңірек таралуына үлес қосу, жалпы ағартушылық үрдісіне ат салысу болып табылады. Ағартушылықтың осындай өте нәзік те, өтімді формасы түркілік дәуірде кең тарағаны байқалады.

Құтып әлемнің бір-біріне қарама-қарсы тұратын екі күшінің байланысы бар екенін, олардың бір-бірімен оңайшылықпен ымыраға келмейтінін "Жараспас барша жерде от пенен су" деген мәтелі арқылы жеткізеді. Яғни осы екі қарсыластық белгілі бір үйлесімділікті, табиғи тепе-теңдікті ұстап тұрғандай. Шынымен де су көбейіп кетсе от сөнеді, от қатты жанса су буға айналады. Міне, осы жерде әр нәрсенің белгілі бір шамасы, қалпы, парқы бар екені туралы тұжырым келері анық. Ол мәселеге екінші бір мәтел сөзден жауап тапқандаймыз:

Қазан астында от болса, қайнамас па,

Егер де көп қайнаса, ас айнымас па.

Әрине, ретсіз көп қайнаған астың дәмі қайдан болсын. Сол сияқты әр нәрсенің өзіндік ішкі шамасы болғанын білгенге не жетсін. Бұл түбінде мұсылман елдеріндегі халықтық ділде үлкен маңызға ие болған "сабырлылық" ұғымына әкеледі. Мәселен, ойшыл өзінің бұл құбылысты төмендегідей бейнелеуі әркімге де үлкен ескертпе сияқты:

Асыққан тез арыр, жүгіріп жол алмас,

Ақырын жүрген күндіз-түні жүрсе де талмас.

Адамның бойындағы жасырын күштерді, ашылмаған дарынды паш ету үшін пенденің шыдамдылығы, еңбекқорлығы, сабырлылығы және соған деген ниеті болу керек екендігіне меңзейді. Адамның өмірдегі көптеген жеңісі өзінің жеке басының еңбегіне тәуелді, барлық қабілеттерінің шынайы байқалуына байланысты. Егер кейбір сәтсіздіктері үшін адам кінәліні сыртқы дүниеден, басқа пенделерден іздейтін болса, онда оның рухани әлсіз болғанының белгісі. Міне, осыған төмендегі тұжырымдардың даналық үлгісі екендігіне күмән келтірмейміз:

Көр өз айыбыңды, өзгеден іздемеңіз,

Кісі айыбын, қатулан, көздемеңіз.

Әркім өзінің кемшілігін жөндеумен айналысса, онда әлеуметтік дүние жетіле түсері анық. Әзірге пенделер қай қоғамда болса да, қай ғасырда өмір сүрсе де өзін жетілдіруден гөрі басқалардың қателігін тізбектеп беруді артық көруді басшылыққа алып келгенін білеміз. Сөйтіп, өзімшілдіктің жетегінде жүрген пендеге Құтып:

Өзіңнен көрмеңіз кем кісіні,

Мамық деп санамаңыз арыстанның тісін, 

деген ескертпе жасайды.

Яғни пендешіліктің құрбаны болған адамның болашағы бұл дүниеде бұлыңғыр екеніне мегзейді. Сонда адамға көмектесетін күш өзінің бойында дегендей ой тастайды.

Адамның өмірге келуінде, Жер бетінде жан иесі ретінде тіршілік етуінде үлкен маңыздылық бар екені белгілі. Тек сол қасиеттердің түптамырын, философиялық мәнін әркім де өз бойынан дұрыстап іздемейді, өзін зерттемейді, жетілдірмейді деп тұрғандай Құтып өз замандастарына да, ғасырлардан кейін келетін кейінгі ұрпаққа да. Бұл тұжырымдардың ықтималдылығын ойшылдың мына мәтел сөздерінен байқаймыз:

Сабырменен тілекке жетсе болар,

Темірді ақырындап исе болар.

Осы ұлылықпен айтылған ортағасырлық ғұламаның сөздерінде керемет Шығыстық даналықтың тұңғиығы жатыр. Өйткені, адамның бұл пәнидегі кез келген арманы, мақсаты, өмірдегі тілегі  бәрі де уақыты келгенде орындалатын нәрсе, тек оның өз сәті болады. Тек ол арман-тілектердің мазмұны өмірдегі нақты үрдістермен сәйкес келіп, реалды мүмкіндіктер деңгейінде болуы шарт. Фантастикалық, қияли армандардың орындалуы тек ертегілерде болатыны бәрімізге белгілі. Яғни өмірде негізінен Ақиқаттың заңдылығына сәйкес келетін және содан туындаған мақсат қоюылуы тиіс. Тілекті дұрыстап тілей білу де үлкен өнер. Ал, енді шын мәнінде жүзеге асуға әлеуметтік дүниеде ешқандай негіздері қаланбаған нәрсені армандау, немесе субъектінің өзінің өміріне қауіп төндіретін игіліктерді тілек ету, бір жағынан, ешқандай нәтиже бермейтін әрекет болатын болса, екінші жағынан, ол адамды отпен ойнаған баладай күй кешуіне әкелуі де мүмкін. Ешкім ондай тілектің салдары үшін кепілдік бере алмайды. Сондықтан сәтін салған кезде темірдің де иілетін уақыты болады, тек соған жету үшін пенде шыдамдылық танытуы керек, сабырлылық сақтауы тиіс. Ал рухани даму жолына түспеген адамға ондай сабырлылықты сақтау оңай іс емес. Сабырсыз жан болса тілегіме тезірек жетемін деп өзінің барлық рухани, психикалық, ағзалық, тіптен, өмірдегі қуаттық күшін барынша сарп етуі де мүмкін.

Ал, енді кейбір адам өзінің тілегінің тезірек орындалуы үшін әрқилы жолдарды, оның ішінде руханилықтан алыстау тәсілдерді де таңдауы мүмкін. Бірақ, Ақиқаттың нәзік құрылымының нышанын ескермеген адам ешқашан Үлкен Үйлесімділік Заңын алдай алмайды. Ол қанша пысықтық танытқанмен, әр түрлі айналма жол іздегенмен адами өмірдің шынайы сынақтарынан қаша отырып, өзіне тиісті несібелерінен алыстай түседі. Сөйтіп, нәпсінің тәтті жемісін жеймін деген пенде өзінің ол бастағы күйіне қайтып келуі де мүмкін. Осы жерде А.С.Пушкиннің шығармасында айтылған балықшы шал әйелінің алтын балыққа берген тапсырыстарындай нәпсілік тілектердің шексіз орындала беру тізбегінің қармағына түсіп кету қаупі кездеседі. Орыстың ұлы ақыны өзінің белгілі ертегісінде өмірдегі Қанағатты білмеген жан түбінде ешқандай биікке көтеріле алмайды, тіптен, бір сәтте барынан айырылуы да мүмкін екенін жақсы суреттейді.

Құтыптың тағы бір айтқан сөзі "Не істі қылсаң да, өз хәлше шақта". Яғни қазақ ертегілеріндегі кейіпкерлердің бірі Аяз бидің айтқан "Аяз би әліңді біл, құмырсқа жолыңды біл" деген тұжырымына сәйкес келіп тұрғандай емес пе? Бұл дүниеде әркімнің өзінің шамасы келетін ісі болады. Ол сол істі жақсы, сапалы атқаруымен жалпы адамзат мәдениетінің бір сәулетті ғимаратына, рухани саласына "кірпіш болып қаланары" анық. Яғни мұқияттап қарасақ дарыны жоқ адам болмайды, тек соны іс жүзінде әлемге танытуда енжарлықта болушылар табылады емес пе? Сайып келгенде не оған еріншектік, немесе өзімшілдік, болмаса сабырсыздық кедергі жасауы мүмкін.

Сөйтіп, адам өзіне тиесілі несібесінен қағылады, оған қоса, өкінішке орай, басқалардың жетістігіне қызғанышпен қарайды. Бұл адам бақытсыздығының бір белгісі, тереңде жатқан астары болып табылады. Өзіндегі нәрсенің бәріне көңілі толмай, өзгеге көз аларту  өмірдегі қанағатсыздықтың белгісі, тойымсыздықтың тамыры болып табылады. Олар адамзат тарихының ғасырлар қойнауынан келе жатқан рухани кеселі болып табылады.

Күзет, өз мәртебеңнен өтпе биік

Арсыздық қылма өз орныңда тұр тек,

 деп тоқтау айтады Құтып кейбір ар мен ұятты белінен басқан жанға. "Арым жанымның садағасы" деген қазақ үшін ойшылдың бұл қанатты сөздері көңілге қонымды болып келгеніне күмәнданбаймыз.

Құтыптың сөздің қадірі туралы айтқан ойлары керемет даналыққа толы. Мәселен, "Керек сөз жерінде айтылғай", "Көркем сөз  ас ішінде тәтті тұз ол", "Сөз сөйлесең, байқап сөйле", "Тәтті сөз ішіне у жасырмақ", "Сөз өлшеп сөйлетілсе, сөзге ұқсар", "Көп сөз  есекке жүк" деген ой-тұжырымдардан сөзге деген терең құрметті байқаймыз. Осындай қатынасты Құтыптың замандастары, түркі даласының ғұлама ойшылдары Ахмед Иүгінеки, Жүсіп Баласағұннан кездестіреміз. Ал кейінгі ғасырларда өмір сүрген қазақтың атақты ақын-жыраулары, би-шешендері, ағартушылары, зиялылары түгелдей халқымыздың рухани тарихында Сөздің қадірін асқақтатқанын білеміз. Сөзді құрметтеу түптеп келгенде жүйелі ойды құрметтеу, ал ол кезегінде терең мазмұнды Ақиқаттың заңдылығына бас ию болып табылады. Ешқандай дәм-тұзы жоқ мылжың сөздің қадірі болмас еді. Ал сөз қадірлі бола түсуі үшін ол шынайы ниеттен, ақ жүректен шығуы керек. Сонымен қатар, әрбір сөз өз тыңдаушысына жеткенше барынша әсем ұғымдармен, түсініктермен көмкеріле түссе, онда оның эстетикалық сипатқа ие болып, көркемдене түскені емес пе?

Қазақ даласындағы сөздің айтылуы мен жеткізілу қисыны өзінше бір құбылыс. Оны халқымыздың ұлы тұлғалары жақсы түсінген және өз шығармашылығында айқын таныта білген. Мәселен, заңғар жазушымыз М.Әуезов өзінің "Абай жолы" романында қазақ тілінің керемет байлығын үлкен шеберлікпен пайдалана білген, оны әлемдік мәдениетке түркі әлеміндегі сөзде қордаланған асыл ойдың, көркем бейненің мол екенін паш еткен. Сөйтіп, ұлы жазушының Құтып сияқты даналардың мұраға қалдырған өсиеттеріне сәйкес іс-әрекеттерді лайықты түрде көрсеткеніне өткен ғасырда куә болдық. Сөздің құдіретін жазушы өз шығармасында былай сипаттайды: "Кей сөздердің асыл шақпақты тасқа шаққандай боп әсем сөйлем ішінде ұшқындап, от төгіп тұратын шағы бар"143.

Осындай философиялық терең тұжырымдарға толық қосыламыз және түркілік дәстүрде, онан қалды қазақтың этникалық болмысында керек сөздің бағалануы айқын байқалғанын атап өтуге болады. Сондықтан қазақ халқының айрықша рухани келбетін білдіретін ерекше құбылысты тарихи болмысымыздан іздейтін болсақ, онда оны сөзді барынша қадірлейтін, шаң баспаған асқар биікке көтеретін, рухани құндылық ретінде бағалайтын қасиетімізден іздегеніміз жөн.

Құтыптың мақал-мәтелдеріндегі тәрбиелік мәні бар, адамды дұрыс жолға түсуге шақыратын, бала тәрбиесіне мән беру қажеттілігіне мегзейтін тұжырымдарына назар аударайық:

Ағаш әуелде иір бітсе,

Оны от болмаса, болмас түзетсе.

Иір біткен ағаш қисық жолға түскен пенде емес пе? Ол өз жолының Ақиқаттан ауытқушылық екенін сезсе де, жаңылысудың соқпағынан шыққысы келмеуі мүмкін. Міне, сонда ол отқа да түседі, суға да батады. Жан дүниесі барынша соққыны жейді, кейде өзінің ғана емес, басқаның да обалына қалады. Әрине, егер ондай пенде ертерек есін жинап, тіршіліктегі адал еңбектің нәтижелерімен қанағаттануды бастаса, онда қазақ айтқандай "Адасқанның айыбы жоқ, қайта үйірін тапса" дегенге сәйкес жаңа өмірінің дәмін татуы да мүмкін. Ал, енді түзеткенге көнбеген жанның бірбеткейлігі өзіне сор болып жабысатындығы ертеден даналарға белгілі құбылыс екендігі шығарманың мазмұнынан байқалады.

Құтыптың шығармасындағы әйелдерге арналған мақал-мәтелдерінде ата-бабамыздың әсемдіктің иелеріне аса құрметпен қарағандығын көреміз. Бұл дәстүр ертедегі түркі елінде біршама жақсы сақталғанға ұқсайды. Мәселен, төмендегі тұжырымдардың мағынасы соған келеді.

Көп қатынның еркектен артығы бар,

Жерін тапса, жүз ердің ісін істер.

Шыныменде кейбір әйелдердің қолынан әлдеқайда шеберлікпен келетін іске еркектің қабілеті жете қоймауы мүмкін. Міне, осы жағдайларды байқаған Құтып әйел халқының тіршілікте ешқандай талас тудырмайтын құрметті де қадірлі қызметі бар екеніне күмән келтірмейді. Әлеуметтік ортадағы әйелдердің рөлін төмендетпегенде ғана саналы қауым болатындығымызға, өркениеттіліктің ұшқыны кеңінен тарайтындығына сендіретін сияқты ортағасырлық ғұлама. Әрине, еркектің негізгі қызметі ел қорғау, немесе табыс табу ғана емес, ол Ақиқаттың заңдылығына сәйкес өмір сүрудің отбасындағы, әлеуметтегі үлгісіне айналуы болып табылады. Міне, сондай жолмен дамудың, жетілудің арнасына түскен еркекті нағыз әйел өзіне лайықты деп есептей алады. Ал әйелдің жылы жүрегі, ерекше кереметке толы қылығы, аналық мейірімі еркек бойындағы барлық жақсы қасиеттерді дамытуға көмектесуі тиіс. Сонда ғана қоғамдағы жалпы үйлесімділіктің негізі қаланады. Екі жарты бір бүтінді құрайды және әрбір адамның жылылыққа толы отбасы мен отаны болады. Өкінішке қарай, қазіргі замандағы еркек пен әйелдің одақ құрудағы мақсаты бір-біріне қатынасы негізінен өзінің жеке басының өзімшілдігін, пендешілігін, нәпсіқұмарлығын қанағаттандыратын құрал ретіндегі деңгейде ғана болып отыр. Бұның бәрі рухани әлемдегі қайшылықтардың дағдарыстық сипатқа ие болғандығын білдіреді. Ал Құтып сияқты даналар өз заманында еркектің де, әйелдің де қадірін білу қажеттілігіне әлеуметті шақырғанын пайымдадық.

Сонымен, Құтыптың даналыққа шақырған шығармасының мәдени, рухани құндылығы қазіргі замандағы әлеуметтік дүние үшін де маңызы арта түсуде. Өйткені, ақпараттар ағыны дәуірінде адамдардың көпшілігінде ұстамдылықпен, ақылға салу, рухани бастауларға назар аудару жетіспейді. Соны Құтыптан, оның мақал-мәтелдерінен іздеген жөн. Рухани жетілу жолына түсу үшін тарихи тағылымды ескерген абзал.

С. НҰРМҰРАТОВ.





ХОРЕЗМИ. "МАХАББАТНАМА"

1.Ұлық тәңірдің атын жадыма сақтап,

Жазайын Махаббатнама жырын бастап.

2. Екі жарық гауһарды ғаламға берген,

Махаббат кенішін адамға берген.

3. Аспан дәптерінен түнді боятып қойған,

Жаһан жаратылысын сөзге ұстатып қойған.

4. Жеті қат зерлі айванды1 мына

Жаратты алты күнде хақ тағала.

5. Ауада сұңқар жемі  жаратты қуды,

Толған айдай қылар бір тамшы суды.

6. Алқызыл өңіне оның мең жаратты,

Шашын бірдей бойына тең жаратты.

7. Қара топырақтан сүмбіл жаратты,

Тікендер арасына гүл таратты.

8. Қатты тастан қылар гауһарды пайда,

Құрғақ борықтан қылар шекерді пайда.

9. Жер үстіне құдіретімен дария жаратты,

Сәдептің лүғлуы лала2 жаратты.

10. Таза гүлді араға азық қылды,

Самал желі көгалға қызмет қылды.

11. Пілдей жүрген күркіреп бұлттар ауар,

Тәңір қайда бұйырса, сонда жауар.

Бастапқы нама

103. Падишасы әсем дүние, қиырдың,

Сенің жүзің жаһанды бас идірді.

104. Пері сұлуларының көрікке бай,

Жүзің  наурыз, қасың  көктем айы.

105. Көңілім Шырын сөзіне Фархад болды,

Көзің Камшир жәдігөйіне3 ұстаз болды.

106. Албыраған өңіңе қара меңің жарасар,

Басым дәйім аяғыңа жарасар.

107. Бойың тіп-тік қайыңдай, белің  қыл,

Опа қылған кісілерге опа қыл

108. Сенің айдай жүзіңе қарап қаламын,

Асыл сөзіңді естісем оттай жанамын.

109. Нәркес көздерің жүрекке оқтай қадалар,

Сенің жүзіңнен гүл де ұялар.

110. Махаббат нәрі жанымнан еш кетпеді,

Қолым сенің алмаңа еш жетпеді.

111. Даңқың сарайдан Шын-Машынға жетті күшті,

Сен қия бастырмай, неше арыстан ауға түсті.

112. Әсем жымиысыңнан шекер ұялар,

Інжудей тісіңнен гауһар ұялар.

113. Жамалың әлемге жайылды кемел,

Сен тұрғанда батыр да, патша да жер өбер.

114. Ғашықтық жолында естен танды көк те өзі,

Ай  сенің жүзің, Зуһра  сырғаңның көзі.

115. Әсемдік әлемінде сұлтансың, ей жан,

Тұрған бойың мейірімдісің, ей жан.

Екінші нама

116. Егер күлсең, оймақ аузың ашылар,

Сонда пері көрсе, мендей есінен танар.

117. Шашыңның бір талына мың хүр4 жетпес,

Жүзіңнің нұрына мың нұр жетпес.

118. Егер берсе шапағат хақ тағала,

Керек емес сенсіз маған ұжмағы да.

119. Жүректің қаны қайнап шектен асты,

Көз жасымнан кәусарды лай басты.

120. Кісінің сенсіз не жаны болсын,

Ондай өмірдің мәнсіз не сәні болсын.

121. Шекер ернің хызыр науатындай,

Аяғыңды кім өпсе, сол мәңгі жасайтындай.

122. Жамалыңдай кісінің жоқ жамалы,

Дариға, болмаса елді мол зауалы.

123. Керемет көріктісің, шырайыңа не сөз,

Жырақ болсын жамалыңнан жауыз көз.

124. Мына көктің, сірә, сендай айы жоқ,

Құлың бейшара Хорезмиді есіркеші, жайы жоқ.

128. Ей, таң самалы, сәлемімді гүлге жеткіз:

"Оның ай  құлы, жұлдыздар  қызметшісі",  деңіз.

129. Сәлемімді жүректен сүйгенге айтам,

Сүйгенімді сүрме ғып көзге тартам.

130. Сәлемімді жеткіз, сол еркімді алған,

Рақымсыз әрі опасыз сұлу жанға.

131. Сәлемімді жеткіз сол көрікке байға,

"Оның жүзінен мың есе темен,  де, ай да".

132. Сәлемімді жеткізер сол әсеміме,

Бастан-аяқ тірлік суы бар тәнінде.

133. Айтшы былай: "О, жұмақ ағашының бұтағы,

Құлыңнан асқан қайғысы қашан тынады?"

134. Айтшы былай: "О, сенімен кездескен шақ  өмір бағы,

Есігіңнің топырағы  кәусар бұлағы".

135. Айтшы былай: "Ол  сөзі жалған азапшы,

Өзі  аяр, көзқарасы  қарақшы".

136. Айтшы былай: "О, сүюің аз, сұлусың қылымсыған,

Неге сенің лебізің мұнша жалған?"

137. Айтшы былай: "Мүскінің аһ ұрады деп, 

Қашан енер сол сорлының үйіне кеп?"

138. Жарық қылар көзімді қашан ол ай,

Жүзі күндей әлемнің әшекейі-ай.

139. Қашан сенің лағыл ернің шарапқа тиіп ашылар,

Қашан көз қарасың бендеңді ессіз мас қылар.

140. Кім қасыңда дәйім жүрсе болып жар,

Соған ғана бақыт  арман жолығар.

141. Жүзіңнен білінер ізгілік демі,

Басқан жерің  бақыттың кені.

142. Жамалың жаһанды биледі, датыңа ал,

Бұл мүскінді бірер рет жадыңа ал

143. Сендей падишаның бір мархабасы5,

Мендей мың сорлының құн-бағасы.

144. Күшім жеткенше көп жасадым адалдық,

Адал құлға патша қылмас жамандық.

145. Сен болмасаң,  өлімге бел буғанмын,

Бастан саған ғашық болып туғанмын.

146. Көңілге өзгенің сүюін жуытпан,

Жырақта жүрсем де мен сені ұмытпан.

147. Жүремін кездессем деп әрдайым талаппен,

Түн ұзақ болса да, артынан таң атқан.

148. Мақсаттың табылғай жолында бәрі,

Бақытты қылса Хорезмиді жары.

149. Ұйқыдағы бақытым енді қашан жатар? 

Сенімен бір жолықсам, күн шығыстан таңы атар!

Үшінші нама

153. О, күн секілді әлем шырағы,

Нұр шашқан жүзіңіз  жұмақ бағы!

154. Барлық әсемдік әлемінің құдайысың,

Мәсіх лепті, Жүсіп сынды шырайлысың.

155. Ашылса ерніңіз, шекер шашылар,

Сенің көріп, гүл түйнегі ашылар.

156. Сен сияқты қайың жоқ бақ ішінде,

Ай қалады нұрыңнан күңгірт жүзді пішінде.

157. Жаһан сенің жамалыңнан нұрланса,

Неткен көрік, неткен шырай, о Алла!

158. Бұрымдарыңды көргенде барлық ғалам таңғалар,

Сиқырлы көз қарасың кісінің есін алар.

159. Мың жан сенің сымбатыңның пидасы,

Көзімнің қарашығы  бір қалыңның пидасы.

160. Сені көрген өз-өзіне жат болар,

Рухыңды көрсе, мың шах та мат болар.

161. Қос бұрымың  көңілімнің панасы,

Есігіңнің топырағы  жан садағасы.

162. Күндестерің  тікен, сіз  таза гүлсіз,

Шешек те болмас бірақ тікенексіз.

163. Шекерден сөз тәтті ділрубасың6,

Дариға, сол шешектей7 бей опасың.

164. Сені еске аларман көп ғазалда,

Мен өзіңе ғашық едім қашан да.

165. Маған шектен асырма көрсетер жүрек жапасын,

Көзіңнен сырт қалдырма бұл мүскіннің қапасын.

166. Мұхаммед Хожабектің істері мен айтқандары хақында,

Бастайын газал, ал тыңда.

Бесінші нама

216. О, гүл жүзді сұлулардың сұлтаны,

Барлық әлем  көз қиығыңның құрбаны.

217. Сұлулық сырының сайыпқыраны,

Сырт сымбатың жаныңа сай мағыналы.

218. Ақылдан аздырар көзіңнің құмары,

Алқызыл өңге өртенер Алланың дос-жары.

219. Сұлулығың бар ғаламға мәшһүр,

Жүзіңнен ұялып, жұмаққа тығылар хұр.

220. Жүрегіме жанымнан артық керексің,

Періден де, хұрдан да көріктірексің.

221. Сіздей жанды періште көрсе қызығар,

Сымбат пен қайырымдылық сізден басқа кімде бар?

222. Ерніңіз кісіге жан берер,

Зуһра қалайша сізге тең келер.

223. Мен аса бақытсызбын, сіз бақыттысыз,

Сүйкімді әрі нәзік, әрі сәнді қалыптысыз.

224. Сіздей сұлтанға ғашық болып, көңілін бұрғаны 

Сорлы кедейдің өз жанына өзі қастық қылғаны.

225. Сізбенен жолығысу  дертке дәрмен,

Бірақ тас қашан қосылған гауһармен.

226. Жел өз әлін білмей жөнсіз кетеді,

Есігіңнің алдына баруға дәті жетеді.

227. Жүрегім күйер желдің қылығын көргенде кей,

Жасыл түсіп, қырмандар өртенгендей.

228. Ай жүзін күлкі қылар гүл өңіңіз,

Гүл бетінде қарашықтай меңіңіз.

229. Бір көрінсең болар жұмақ хұзыры,

Жүзіңнен тараған шұғыла  тәңір нұры.

230. Сенің көшеңнің иттерімен достасу 

Жүректердің мақсаты, небір жандар мұраты.

231. Жүзіңді шешек дермін, ай һәм,

Халық сүйгенді халық сүйер һәм.

232. Махаббаттың лебі бізді тартар,

Көркіңнің шапағы әлемді өртер.

233. Құдай сені жаратқанда  сұлу текті,

Сені  сүйікті, мені саған ғашық етті.

234. Мені әркез санға алмадың,

Қанша қызмет қылсам да қасыңда болмадым.

235. Адалдық жеңер ақыр бір күн болар,

Сіз есіркейтін де күндер туар.

236. Жүзің қанша көздерге құйса да нұр,

Шешек сынды кеудеңді көтерме құр.

237. Ғашықтықтың жолында Хорезми өзі жоғалар,

Бірақ оның жер жүзіне аты қайта оралар.

Алтыншы нама

241. Ей, қайың тұлғалы, сәулелі ай,

Күндей көркің әлемге болар айдай.

242. Лағыл ернің үстінде қонған түктер,

Пісте ерінді қылады қант пен шекер.

243. Бейне талдың суға түскен сәулесі,

Көзімде тұр сұлуымның бейнесі.

244. Сенің қызыл жүзіңде, ей, жұмақ талы,

Қырғауылдар табанын қан қылады.

245. Жүзіңнің нұры күнді өртер,

Иегіңнің шұғыласы әлемді өртер.

246. Сен отырсаң, уайымым кетер,

Егер тұрсаң, қиямет бас көтерер!

247. Раушан жүзіңіз  гүл, бейне тікенексіз,

Мен үшін жұмақ та тозақ сенсіз.

248. Жүзіңізден көрінер айнадай нұр,

Бойыңызға әсемдік жарасып тұр.

249. Лағыл тісің ауыздағы дүр8 ішінде гауһардай,

Жүзің, қасың  шоқ жұлдыздың арасында күн мен ай.

250. Қадіріңізді қайдан білсін көр надан,

Гауһар қадірін соқыр білмес қорлаған.

251. Сеніменен кездесуге зар болып,

Ағар жасым көзімнен парлап қан болып.

252. Ұялмасаң аһ ұрғанда жүрегім,

Ақ жүзіңді тұмандатар лебім.

253. Бұрымдарың жер жаһанды шырмады,

Жүзің нұры жанды өртеді, тынбады.

254. Мойынсұндым бұл жолда мың бәлеге,

Көбелектей жалынға түстім мен де.

255. Дүние жалған екенін біле тұра,

Мені аямай қорлайсыз неге мұнша?

256. Жаһанда салтанат сәні құлмен болар,

Бақ гүлдерінің сәні бұлбұлмен болар.

257. Шат болсаң, қайғылыға рақым ет,

Сұлтан болсаң, сорлыға рақым ет.

258. Бұрымдарың шырмауға мені тартар,

Көркіңнің сәулесі әлемді өртер.

259. Сүйіктіме қолым жетсе жарар еді,

Көзім шырадай жанар еді.

260. Ризамын көзіме сізді көргені үшін,

Жүрмін жерде ізіңді көрмек үшін.

261. Айта беріп әдемілеп не қылам,

Жүрек біреу, құбыла біреу, сүймек біреу тағы да!

262. Махаббаттың мың түрлі құпиясы бар,

Жүрек оны жан шыққанша жасырар.

263. Сен  шешексің, бендең  сайрар бұлбұлың,

Кеудесінде жаны барда Хорезми шын құлың.

Жетінші нама

267. Табынушым, бір өзіңе бас иетін мына әлемнің баршасы,

О, тағала, сымбаттысың, сұлулықтың ханшасы.

268. Шекер ернің әуез қылса ашылып,

Жанның құсы тулайды жүрегімде талпынып.

269. Шекер ме ерніңіз я қант па, ей жан,

Лағлыңызды көргенде Хызыр суы ұялған.

270. Ауызыңда тәтті дәм бар, шекер менен балдайын,

Гүлдің таңғы ашылғанын көруге ынтық самалдаймын.

271. Қара қасың қиығында азап бар,

Көз қарасың арыстанды торға салар, азаптар...

272. Әсемдік кені бөлінбейді өзіңнен,

Оқ не қажет, артық емес өз қасың мен көзіңнен.

273. Сөзің  Шырын, өзің  Хұсраудан9 да мырзасың,

Ләйлі сенің жүзіңнен болар Мәжнүн.

274. Біліктілігіңмен білімділердің жауһарысың,

Ал көріктілігіңмен гауһардың да тәңірісің.

275. Есігіңе күннің өзі сәлем қылар әр күні,

Сұлулығың Жүсіпті құдыққа салар қайғылы10.

276. Қара кірпігіңе құндыз теңелмес,

Иегіңді жағаң сипап, сүйер-ді.

277. Ерініңнен нәр алмады жүрегім,

Басқа нетем, басқан ізіңді сүйемін.

278. Тілермін мен өзіңе сәжде қылсам деп,

Кездескенге шүкір ғып, қадірін оның білсем деп.

279. Саған деген ғашықтықтан жүрегімнен ағар қан,

Жамалыңның" тамашасын қалар жан.

280. Жамалыңнан ақыл ессіз болып тұр,

Іші-бауырым құмарлыққа толып тұр.

281. Қадірімді өлсем білер, таңданар,

Ғашықтық басқа түскенде Аплатон да жынданар.

282. Ғашықтықтан өлтірдің көрген жанды,

Бірақ содан көрдің бе өлген жанды?

283. Көз қиығың көп кісіні өлтірді,

Өлгендерді қияметтен келтірді.

284. Сүйіктімді жүректен қалай қуайын,

Оны кімге қиып қарап тұрайын.

285. Алланың мәртебесі ассын сенің сұлу шағыңда,

Менің орным  есігіңнің алдында.

286. Тірі болғын, мына дүние барында,

Құлыңызбын тәнімде жан барында.

287. Ғұмыр өтті ғашықтықпен сүйгенге,

Ағысымен дарияның жүзгендей.

288. Жүрек екі дүниені көзіне ілмес,

Саған деген махаббатқа өмірім бәс.

289. Тәңір дүниені жаратпастан мың жыл бұрын,

Хорезмиді ғашық еткен саған, күнім,

290. Дәуренің жүрер мына дүние барында,

Құлыңызбын тәнімде жан барында.

Тоғызыншы нама

333. О, гөзал көзді сұлулардың патшасы,

Сұлулық майданының салт аттысы.

334. Қылышыңды көтерсең де құлыңмын,

Атсаң егер жүрегімді нысана ғып бұрылдым.

335. Тәнім барында менен жүзім бұрмасын,

Аяғыңа жығылдым, басым көтермен, тұрмаспын.

336. Бар өмірім  бір назыңның пидасы,

Жүрек құсым қыраныңның пидасы.

337. Сымбаттысың Жүсіп жүзді, нәзіксің,

Бар ғаламда сұлулардың жалауы боп қаласың.

338. Қаншама ілмесең де көзге бізді,

Жүрегімде сақтармын мейіріңізді.

339. Алдыңда өлу ғанибет болар маған,

Сізге үйреншік жүректер қансыраған.

340. Көркіңнің мақтауына ғалам толды,

Саған жүрек тұтқындау заңды болды.

341. Ащы сөзің Қырым балына ұқсайды,

Сұлулықтың күні қысқа, гүл таңына ұқсайды.

342. Сені көрсе тәрса12 дінін ұмытар,

Сендей адам дүниеде жоқ шығар.

343. Бұрымыңның хош иісі Үрімге жетер,

Қасыңды көрген жан діннен безер.

344. Маған махаббаттың жолында қан көрінер,

Жүзіңнің айнасынан жан көрінер.

345. Жаратты сені ай секілді сұлу ғып хақ,

Ғаламға тұрсын деді сәуле тарап.

346. Мені аспандай таңырқатты қайғылы,

Мың жылда да сендей болмас ай нұры.

347. Бар жаһанның қайғысы есірік етер көзіңде,

Аллаға аян, Иса демі13 сенің шырын сөзіңде.

348. Кісінің көңілі пәктікке тартар,

Сенің көркің пәктіктен де артар.

349. Егерде сені көрсе лала солар,

Бір болса сендей гүл жұмақта ғана болар.

350. Аяғыңды сүюді әдет қылды бұл құлың,

Сүлеймен де көрмеген бұл бақыттың бір күнін.

351. Кездескенге бүгін шүкір қылайын,

Білдім енді: көзден ұшты қиялым.

352. Сәулең түсті шарапқа қолымдағы,

Гүл тең келмес жұмақтың бағындағы.

353. Құлдарың көп, бірақ мен енші құлмын,

Кездесудің қадірін білер құрбың.

354. Көңіл сенсіз тілемес тәнге жанды,

Жүзіңізден көрер Хорезми жаһанды.

Оныншы нама

358. Неткен жансыз мейірімсіз, қапасыз,

Жаһан желдей, өмір гүлдей опасыз.

359. Барлық жақұт ерінді, сөзі дүрлер,

Бұл опасыздықты үйреніп сізден білер.

360. Ғұмырым өтті мехнатпен, тоқтауға таяу,

Жәбірленген көңілге түсті қаяу.

361. Мені өлтірді ғашықтық, бермедің дәт,

Босағаннан кетемін, қайыр, қош.

362. Көзім тойды көркіңнің әуресіне,

Көңіл бағыңның татпады мәуесінен.

363. Жан мақсұты бір тату ед ерініңнің науатын,

Жақсылықтың қашан да бір зекеті болатын...

364. Сенімен болдым, ей жан, ашына мен,

Қолыңда қорлығыңның құрбан боп ем.

365. Ниетімді бұрайын өзге жаққа,

Жүрегімді берейін өзге жанға.

366. Небір гүл жүзді, нәркес көзділер бар,

Шекер ерінді, шырын сөзділер бар.

367. Жүрегім құтыла алмас торыңыздан,

Шекер тамар дұшпандық ойыңыздан.

368. Мейіріміңді түсір, сұлтансың ғой,

Көзімнің нұры, тәніме жансың ғой.

Хорезми // Ежелгі дәуір әдебиеті.

Алматы: Ана тілі, 1991. 280-6. 225-243-66.

Аударған А.Қыраубаева.





ХОРЕЗМИДІҢ "МАХАББАТНАМАСЫНДАҒЫ" ЭСТЕТИКАЛЫҚ БЕЙНЕЛЕР

XIV ғасырда өмір сүрген, Сыр бойын мекендеген Хорезми есімді автордың "Махаббатнамасы" Шығыстың даналыққа деген құштарлығымен қатар әсемдікті де жоғары бағалағандығын әлемге танытты. Хорезми өзінің шығармасын асқақ сезімнің биігіне көтеріліп, түркілік сипаттағы сезімнің нәзіктігін, табиғи кіршіксіздігін, жалпы алғанда эстетикалық бейне ретінде көрсете білген. Ақын мұрасын біршама зерттеушілер ақын шығармашылығындағы негізгі ұстанымдарды дөп басып айта алған десе де болады144. Шыныменде шығармасында Хорезми ұлы махаббатты, адалдық пен іңкәрлікті, адамгершілік пен кішіпейілділікті жырлай келіп, қанағат, сабыр, ар-ұят мәселесін көтереді, бұрынғы салт-дәстүрлерімізді барынша қадірлеуімізге шақырады.

"Оғызнаманың" бірнеше аудармасы болған сияқты елімізде "Махаббатнаманың" қазақ тілінде шыққан бірнеше тамаша аудармалары бар екенін айта кеткен жөн. Біздің қолданған мәтініміз Алма Қыраубаеваның аудармасы болып табылады. Ол "Мәдени мұра" бағдарламасының философия секциясында қабылданған мәтіндерді таңдаудағы антологиялық принципке сай келеді. Сонымен қатар 1986 жылы жарық көрген "Оғыз-наме", "Мұхаббат-наме" Алматы, Ғылым, 1986-206-6. (Текстерді баспаға дайындаған, қазақ тіліне аударған және зерттеу мақалаларды жазған Ә.Дербісәлин, М.Жармұхамедов, Ө.Күмісбаев) еңбегі өзінің көлемділігімен, зерттеулердің терең ойлылығымен танылады.

Авторлардың өз жеке басының өмір тарихының ғылым үшін жұмбақ болып қалып отырғандығын жасырмайды. Ол туралы төмендегідей сипаттамалар беріледі: "Мұхаббат-наме"  XI-XIV ғасырларда түркі тілдес халықтар тілінде туған тамаша жазба ескерткіштердің бірі. Оның нақты 1353 жылы Сыр бойында жазылғаны туралы шығарманың өзінде айтылады. Авторы жөнінде дерек жоққа тон. Хорезми  автордың лақап аты (псевдонимы), өзінің шын аты кім екені белгісіз. Шығарманың соңғы жағында Хорезми-Равани деген қосымша атау кездеседі. Ә.Нәжіптің айтуынша, Равани Хорезмидің тағы бір псевдонимы. Қалай болғанда да, Хорезми өз дәуірінің ең көрнекті ақындарының бірі145. Шынымен де Хорезмидің ақындық деңгейі жоғары болғанына шүбә келтіруге болмайды. Ол сонымен қатар ежелгі қыпшақ тіліндегі халықтың дүниетанымдағы эстетикалық бейнелерді әрлеуші, көрнектеуші, жетілдіруші тарихи тұлға болған десек те артық емес.

"Махаббатнама" әлемнің бірнеше тілдерінде жарық көргені белгілі. Солардың ішінде араб тіліндегі жырдың вариантын орыс тіліне аударып, ондағы түсініктемелерді салыстырмалы түрде зерттеген ғалым-тюрколог Ә. Нәжіптің еңбегі жоғары бағаланады146.

Ақын өмір туралы, әлем туралы барлық түсініктерін бір сұлуға деген ғашықтық сезімдерге негіздейді. Егер ғаламды ұстап тұрған керемет күшті іздейтін болсаңыз, онда оны адамның ыстық ықыласын білдіретін жүректің қалауынан іздеңіз дегендей кеңесті аңғарамыз. Адамаралық қатынастың түрлі астарлы жақтарынан сүйіспеншілік тақырыбын биіктету, асқақтату дәстүрі Хорезмиге дейін де, кейін де Шығыстың рухани мәдениетінде жиі кездеседі. Оларда авторлар әйелдің әсемдігін суреттей отырып жалпы табиғаттың үйлесімділігін, көркем келбетін оқушысына жеткізетін іспетті. Шынымен де егер адамға ақылдылық, рухтың беріктігі, тіршіліктегі ерлік қадамдар жарасып тұратын болса, онда әйел бейнесі көбінесе әсемдікті, сұлулықты, нәзіктікті, пәктікті және жылылық сездіретін құбылысқа айналады.

Адамзатқа тиесілі табиғат мүшелерінің басқаларынан артықшылыққа сананы, ақылды жатқызу үйреншікті түсініктер екені белгілі. Шын мәнінде кез келген тіршілік иесінде өзіне тән ақылдың жеткілікті мөлшері бар және соның арқасында және табиғи инстинктің көмегімен олар үлкен Ғарыштық үйлесімділікті бұзбай тіршілік етуде. Ал адамға берілген табиғи қасиеттермен қатар, оның рухани мәнін сипаттайтын махаббатқа деген бейімділігі бар. Хорезми осы қасиетті барынша жырлаумен болады.

Дегенмен махаббаттың адамға тән сипаттамасын кеңірек тарқатуға тырысқанымыз жөн. Хорезми жырлаған еркек пен әйелдің арасындағы сүйіспеншілікті білдіретін махаббатты табиғи махаббат деп атауға болады. Ол махаббаттың алғашқы баспалдағы және оның көрінісі көбінесе өзімшілдік деңгейінде танылады. Міне, сондықтан рухани деңгейі төмен адамдар табиғи махаббатын өте тұрпайы кейіпте білдіруі мүмкін. Ал Хорезми махаббаттың осы деңгейін аса көркем биікке көтере жырлайды. Өзінің сезімін ақылға, руханилыққа жеңдіре алатындығын көрсетеді.

Махаббаттың адамға сәйкес екінші деңгейі туысқандық махаббат болып табылады. Ол ананың балаға, әкенің балаға, баланың әке-шешесіне, бауырларына, туысқандарына махаббаты, ыстық сезімі. Бұл деңгейде адамдар өздерінің керемет қасиеттерін таныта алады, тіптен, өз жақыны үшін өздерін құрбан етуге дейін барады. Қазақтың ғасырлар бойғы дәстүрі бойынша жетім-жесірге көмек беріп жүру қасиеті де кең далада капитализм заманына дейін сақталып келген болатын. Әрине, ананың балаға деген махаббаты нағыз риясыз махаббаттың қатарына жатады. Ол қатынаста ешқандай есептесу, пайда іздеу болмайтыны белгілі.

Махаббаттың биігі рухани махаббат деңгейі болып табылады. Ол адамның рухани деңгейінің біршама жетілгендігін білдіреді. Адам ешқандай адамды алаламайды, барлығына құрметпен қарай алады, табиғаттың үйлесімдігіне нұқсан келтірмейді, барлық тіршілік иесін бағалайды, сонымен қатар Жоғары Рухани Күштердің құдіретті күшіне бас иеді, яғни Ақиқат заңдылығына сәйкес өмір сүруге тырысады. Хорезми рухани махаббат туралы кенінен айтып бермесе де келер ұрпақтың солай қарай ұмтыларына сенген сияқты. Сондықтан да осындай жыр халықтың санасына терең бойлаған.

"Махаббатнама" жыры табиғаттың көркіне, үйлесімділігіне, құдіретіне таңғалудан басталады және сонымен қатар әлемдегі үрдістердің барлығы айрықша заңдылық ретінде ерекше бір ғаламат күшке, яғни Тәңірінің бұйрығына бағынатындығы ескертіледі. Автордың пайымдауынша, тікендер арасына әсем гүл шықса, тастар арасында гауһар пайда болса оған еш таңғалудың қажеті жоқ. Ол дүниенің ішкі заңдылығы, адамдарға көрінбейтін керемет қасиеті болып табылады. Өйткені, ғаламның кереметінің құпиясын адам өз санасымен ғана аша алмайды, қанша тылсым дүниені түсінуге, пайымдауға тырысқанымен ол жоғарғы күштердің қолынан келетін іс-әрекеттердің түпкі мәнін игеруі, немесе барынша кең мағынада қамтуы мүмкін емес дегенге мегзейді. Ал адамның қолынан келетіні  сол әсемдік әлемін барынша аялау, оған қамқор болу, нәзіктікті өз тұрғыңнан туындаған асыл сезімдер арқылы барынша адал ниетпен сыйлау деген ойды астарлап беріп тұрғандай әсер қалдырады.

Әсемдіктің өмірдегі құдіреті мен маңызы жырда көрсетілгендей, тіптен, әлеуметтік иерархия мен субординацияның кейбір тәртіптерін кейін ысырып тастайды, өзіне тән ерекше жол салады. Мәселен, төмендегі жыр жолдары шығармадағы эстетикалық бейненің шарықтау биігін, ерекше сипатын көрсететінін байқаймыз:

Әсем жымиысыңнан шекер ұялар,

Інжудей тісіңнен гауһар ұялар.

Жамалың әлемге жайылды кемел,

Сен тұрғанда батыр да, патша да жер өбер.

Хорезмидің эстетикалық түсінігі бойынша әлемдегі ең жоғарғы құндылық әлеуметтік болмыс үшін өзінің әсемдігімен, сұлулығымен, яғни қоғамдағы кез келген адам мойындайтын деңгеймен танылуы тиіс. Ал, енді бұл өлшемге сай келмеген жағдайда кез келген құбылыстың эстетикалық деңгейі төменгі сатыда деген қорытынды туындайды, ол және өзінің биігіне көтерілуі үшін эстетикалық жетілу баспалдағымен бірнеше сатыға көтерілуі тиіс деген ой тұжырымдалғандай болады. Эстетикалық сынақтан мүдірмей өткен субъектінің этикалық мағынадағы құбылыс ретінде де онды бағалануы шығыс менталитеті үшін үйреншікті құбылыс. Ондай түркі әлеміндегі өзара қатынастардың қисынын төмендегі жыр жолдарынан аңғарамыз:

Әсемдік әлемінде сұлтансың, ей, жан,

Тұрған бойың мейірімдісің, ей, жан.

Әрине, ғашық болған жан өзінің сүйіктісін барынша асқақтата бағалайды, оның кемшіліктеріне аса назар аудармайды. Бұл ғашықтық феноменінің адамға тән сипаты. Ондай кезеңнен адам көбінесе жасөспірім шағында өтеді. Алғашқы махаббаттың осындай ерекшеліктерін әрбір адам сезінуі мүмкін. Көп жағдайда адамның алғашқы ғашықтық сезімдерде өте әсерлі образдары болғандықтан жастық шақта ол қызу да, әрі жылдам үрдістер түрінде көрініс береді. Ал, енді сол алғашқы махаббаттың осындай сезімді абсолюттеуге ұмтылған талпыныстарының нәтижесі кейде сәтсіз аяқталады. Ондай оқиғаларды көп халықтар жырға қосып, сан ғасырлар бойы өздерінің қайталанбас рухани құндылықтары ретінде мәдени болмысында сақтауға тырысып келді. Мәселен, қазақ халқының рухани тарихындағы "Қозы Көрпеш  Баян сұлу", "Қыз Жібек" махаббат дастандары жүзеге аспаған табиғи махаббаттың қасіретнамасы іспетті. (Жырда Хұсрау мен Шырын және Ләйлі мен Мәжнүн аттары аталып, солардың бір-біріне деген ынтызарлығы үлгі ретінде ұсынылады).

Халқымыздың жоғарыдағы дастандарына ұқсас дүниелер кептеген халықтардың рухани әлемінде кездеседі. Ондай болатын болса, онда оқырманда "әр түрлі мәдениеттегі махаббат дастандарындағы бір-біріне ұқсас қайғылы финалдардың себебі қандай" деген сұрақ та туындауы мүмкін. Әрине, барлық табиғи махаббатқа тән нәрсе қайғылы аяқталуы тиіс деп сыңаржақты пікір де жасауға болмайды. Онда адамзат ұрпағы табиғатта жоғалып кетер еді ғой. Дегенмен, махаббат дастандарының ақырын түсіндіргенде зерттеушілер арасында жете айтылмай жүрген нәрсе бар. Ол еркек пен әйелдің бір-бірін дүниеде тапқандағы мақсаты қандай. Екі адам бір-бірін таңдаған соң некеге отырумен, олардың отбасын құруымен мәселенің бәрі біте қоя ма? Әрине, бітпейді. Одан кейін күйеудің нағыз еркекке айналуы (рухани жетілу мағынасындағы) үрдісі мен қалыңдықтың нағыз аяулы жарға айналу үрдісі басталады. Міне, екі адам Ұлы Рухани Күштің Құдіретімен табысып, бір-бірінің адам ретінде жетілуіне, шыңдалуына көмектеседі. Тіптен, кейбір теріс қылықтарға барғанның өзінде бір-біріне көмегін беріп отырады. Өйткені, өз жұбайының кемшіліктерін кешіруі арқылы, оған сабырлылықпен қарау арқылы олар отбасы деген үлкен құндылықты сақтайды, рухани жағынан өсу жолына түседі. Ал, енді өзінің қосағына меншік ретінде қараушылық тек өзімшілдіктің көрінісі, рухани жетілмегендіктің белгісі. Әсіресе, еркек рухани дүниеге толық жауап беретін болғандықтан табиғи сезім шеңберінде шектеліп қалмауы тиіс, өйткені, оның одан да биік дүниедегі қызметтері бар. Ал егер әйел шын ғашық болатын болса, ол өзінің түгел табиғатымен, жан-тәнімен берілуге құқылы. Ол үшін жауапкершілікті әйел баласына жүктеуге болмайды. Себебі, өз табиғаты бойынша әйелдің сезімдері табиғи ортаның заңдылықтарына жақын. Ал табиғат болса үйлесімділіктің заңына ғана бағынады. Осыған байланысты адамзат тарихында негізінен қосылуға тиісті жұптардың отбасын құрып, дүниеге тіршілікті жалғастыратын ұрпақтар әкелгенін байқаймыз. Сәтсіз махаббаттардың қиындығын, қайшылығын, жүзеге аспау себептерін іздегенде көбінесе әлеуметтік ортаны, белгілі бір кейіпкерлерді, кейбір кездейсоқтықтарды теріп беру мәселені түбегейлі түсіндірмейді. Ол тек қараңғы үйде қара мысықты іздеген харакетпен бірдей тірлікке айналады. Ал енді ол кеңістікте мысық жоқ болып шықса, онда, тіптен, босқа әурешілік болып шықпай ма?

Жалпы махаббат философиясы өмір философиясының бір бөлігі болып табылады. Ал адамның өмірінің мәні неде? деген сұрақ туындауы ғажап емес. Ал енді жоғарыдағы жырдың жалпы қисынына сүйенетін болсақ, онда адам өмірінің мәні махаббатта. Дәлірек айтсақ, онда ол табиғи махаббатта. Енді осы ойды әрі қарай жалғастырсақ. Адам өзінің әрбір қадамын махаббаттың сырлы, нұрлы күшімен атқаратын болса, өмірде ешқандай кикілжіңге, ұрыс-керіске, адамаралық қайшылықтарға орын қалмаған болар еді. Оның әрбір ісінің нағыз шығармашылыққа толы боларына сенуге болар еді. Бірақ табиғи махаббат адамға онша биік руханилықты сыйлай қоймайтындықтан және ол адамның бойындағы өзімшілдіктің элементтерін толығымен жоя алмайтындықтан әлеуметтік ортадағы адами жетілудің биік үлгілеріне назар аударуымызға қажеттілік туындайды. Оны адамның руханилығы деп атауға болады, яғни басқаша айтқанда әрбір адам табиғи махаббат пен қатар туысқандық және рухани махаббаттың биік деңгейіне көтерілуі тиіс. Сонда ғана дүниедегі қайшылықтардың көбісі өзінен-өзі шешіле бастайды, біз революциялар мен төңкерістер, реформалар мен әр түрлі саяси технологияның ойындарына тәуелді болмаймыз. Ал кез келген жаппай өзімшілдік принципі жайлаған қоғамда адамның шынайы деңгейде бақытты болуы екіталай деген ойдамыз. Ол тек қана өзінің ғана емес, өзгелердің де өзімшіл екенін көріп жақсылыққа, қайырымдылыққа сенімін жоғалта бастауы мүмкін.

Хорезмидің табиғи махаббатқа деген беріктігі шыныменде үлкен құрметті қажет етеді. Ол былай деп сезімін жырлаған:

Ғұмыр өтті ғашықтықпен сүйгенге,

Ағысымен дарияның жүзгендей, 

деген сөздерден нағыз жанқиярлықты, берілгендікті байқаймыз. Ақын әлемнен өзінің сүйіктісін бөлектеп, оған иеленуге құқының бар ма, жоқ па екендігіне қатынасын анықтауға асықпайды. Оған нәтижеден гөрі сол үрдістің өзі маңыздырақ болғанға ұқсайды. Бірақ адамның принципшілдігі, әрлігі, нағыз тауға өрмелеуші альпинистке ұқсайтын қасиеттері бас идіреді.

"Руханилық  іс жүзіндегі Махаббат, барлығына және барлық нәрсеге деген Махаббат, ол негізінен әрбір адамға тән және ол оның шынайы адами дамуына қажетті дүние",  дейді қазақстандық руханилық құбылысын зерттеуші мамандар147. Әрине, адам ғаламдық керемет әмбебап рухани зерде Иесі. Ол өзінің ақылын, ерік-жігерін көбінесе жеке басының мүддесіне арнайды.Тіптен, махаббат мәселесіне келгенде де өзінің жеке Мені барлық әлеуметтің мәселелерін қапсырып кететіндей жағдайға жетеді. Ал біздің рухани махаббатымыз осындай жағдайда солғын тарта бастайды. Ал шын мәнінде "Адамды адам ететін басты қасиет  рухани даму"148.

Хорезмидің "Махаббатнамасының" қазіргі заманғы мәдениет үшін зор философиялық, эстетикалық және этикалық маңызы зор. Бұл жырда айтылған ойлармен, паш етілген сезімдер техника мен ақпараттар ағынына бас ұрған жастарымызды өзінше үлкен биік дүниетанымдық қатынастарға шақырады деген үміттеміз. Махаббатты жырламаған ақын да жоқ, оған азды-көпті тоқталып өтпеген жазушы да жоқ. Сондықтан осындай қадірлі сезімнің философиялық астарына да терең үңіле түссек, онда өзіміз де рухани кемелденеріміз анық.

С. НҰРМҰРАТОВ.





ХҰСАМ КӘТИБ. ЖҰМЖҰМА СҰЛТАН

Уа, "жаһан мәңгі бақи" дегені кәні?

Есіт дүние ісін (сырын), біл оны:

Осылай бұл ғалам бір күні жоқ болады,

Мұндағылардың ешқайсысы мәңгіге қала алмайды.

Бұл айтылғандар өзі бізге де жетер:

Нендей махлұқаттардың бәрі бұл өмірден кетер.

Көр оларды бұрынғы өткендерді,

Жаман, жақсы барша күштілер (өліп кетті)

Қайда кетті, мыңдаған пайғамбарлар, патшалар?

Олар тұрған биік дарақтар,

Қайда Адам (пайғамбар), қайда Нұх пен Хәлилдер?

Мәңгі қалмас (ешкім) кейінге (өлмей) ол анық.

Қайда Сафуан, қайда Жәмшид,

Қайда Хұсрау, Шырын, Зұлқарнайндар,

Қайда Дақиянус, Шиддад,

Қайда Намруд пен Фридун?

Қайда кәні Рүстем пен Асфандияр?

Қайда Яхуд, Наушаруан билеуші?

Қайда ол Махмуд дін патшасы Ғазнауи?

Оның келбетіне мағынасы сай еді.

Ибраһим Әдһам, ол биігіміз қайда?

Ол өзі султан болса да пақырлық кешкен.

Шыңғыс хан қайда  бәрі де өлді.

Мәлік болса да, жауыз, аш көзді болса да,

Әрқайсысы бұл жаһанды биледі,

Ақырында не болды, соны есіт:

Кетті олар бір жапырақ бөзге оранып,

Тәні өз қандарына былғанып.

Сонша мал мен дүние қуып,

Патшалық пен тақ пен бақ қуып.

Келдің дүниеге  кетпек керек.

Бар күшің жеткенше жақсылық етпек керек.

Бұл қара жер байқап көрсең топ-толық,

Онда үлкен-кіші адам балалары бар.

Әр қадам жер жүзін басарсың,

Әр қадамыңды адам жүзіне басарсың.

Бақ ішінде әр жерден нәркес гүлдер шығар,

Бұрымдары да бар, көзіңмен көрерсің.

Таза бақта сүмбіл де бар,

Түні шаһтардың бұрымындай (қап-қара),

Бұл қара топырақ ішінде нешелер,

Күндіз-түнді басынан кешеді.

Бірі сұлтан, бірі құл, бірі әмір.

Бірі Қожа, бірі бай, бірі пақыр,

Бірі бала, бірі кәрі, бірі жігіт.

Қайсысының топырағын жел суырып,

Қайсысының шөптері күнге қурап.

Үлкен-кіші, бай, жоқ-жітік пе белгісіз,

Әмір, мүскін, құл ма, сұлтан ба, белгісіз.

Тыңда енді бұл сөзіме бір мысал,

Бұл мысалым бақтағы балдай шырын.

***

Ғайса пайғамбар мүсәпірлік қылып,

Кезер еді Шам елінен бір елді.

Көрді бір сахарада жасыл алаңды,

Сулар ағар, құстар ұшар зуылдап.

Барып ол су жағасында отырып,

Дәрет алып жуынар еді ол жерде тұрып.

Көрді ол сол жерден сахра тасын,

Және ол тас үстіндегі адам басын

Не көзі қалмаған, не аузы, кеудесі 

Денесінде қалмаған еш нәрсесі.

***

Мәриямұлы назар салды оған,

Ғибрат алып, қайран қалды таңдана.

Айтты: "О, Алла, көріп едім неше бастарды,

Көрмедім мен жер жүзінде мұндай бас.

Қарады, алдында жазылған екі хат (бар):

"Ей, бас, мұнша жүріп, мұнша жатасың,

Және сенен мұншалық істер өтеді,

Содан соң жаның құсы менен ұшады".

Мәриямұлы қайран қалып,

Сол кез екі көзін көкке тігіп,

Айтты: "О, Хақ (тағала) құдіретің өзі біледі,

Өзіңнен тілегім бар, қабыл ет:

Тілегім  мына бастың ахуалын,

Өз аузынан тыңдайын".

Хақ тағала бұйырды Жәбірейілге сол заман

Сәлемімді жеткіз, рухыма лайықты айт:

"Сұраған сөзін бітірместен бұрын,

Тілегі қабыл болды.

Өз қауымына біраз ренжісін,

(Оның себебін) бастан сұрасын, бас бәрін айтсын".

Енді Жәбірейіл сол заман жер жүзіне,

Бұл хабарды жеткізді оның (Ғайсаның) өзіне.

Ғайса сол кез бастың қасына барды жүріп,

Хал-ахуалын сұрап есітпекші болды.

Ғайса айтты: Ей, қураған адам басы,

Тірлігіңде сен ер мен едің, я әйелсің бе?

Құлсың ба, я қожасың ба?  Айт сен.

Бек пе едің, я сұлтан ба?  Айт сен.

Бай ма едің, болмаса жоқ-жітік пақырсың ба?

Я кедей ме едің, я мүскін бишара,

Я мырзасың ба, болмаса сараң ба едің?

Қадірлісің бе, я бетбақ, қадірсізсің бе?

***

"Дүниеде мен бір ұлық мәлік (билеуші) едім,

Елім түзу, байлығым толық еді.

Жұмжұма сұлтан еді атым менің.

Тыңдап біл бұдан басқа тағы нелерім бар еді:

Билігімде зор жерім бар еді,

Ұзыны бес күндік, ені үш күндік еді.

Онда мен ешкімге күн көрсетпеуші едім.

Және бір сарайым бар еді,

Бойы мен ені он мың еді, ей, хакім.

Тыстан көрген адам "әйбат"  дер еді.

Ішін көргендер "жәннат"  дер еді.

Үстіне шыққан жүгінер еді,

Өйтпесе басы бұлтқа тиер еді.

Тағы қырық мың уәзірім бар,

Әрбірі арыстан ұстап мінер еді.

Он сегіз мың бектердің барлығы,

Күніне екі рет келіп басын иер еді.

Тағы он мың қаршыға ұстайтын едім,

Ит, ат үшін күшті құлдарым және бар.

Ас-су ұстайтын және он мың құлым бар,

Олар басын имейінше асқа қолымды салмас едім.

Және он мың сақа құлдарым бар еді.

Және он мың ай мен күндей әйелдерім бар еді.

Әрбірі бір-бір падишаның қызы еді.

Және он мың кәнизагым бар еді,

Сұлулардың ішіндегі айы еді.

Бір әйелге мың кәнизак беріп,

Және ақша беріп сатып алар едім.

Әрбірі хор қызындай бар еді,

Бәрі де мені құшуға зар еді.

***

Және ар еді менің жақсы әдетім,

Сол себептен шығар ізгі атым.

Жұмыспенен кім келсе де,

Мүскін болсын, я ғаріп, я пақыр.

Күнде мыңы келсе де дәуріш, жетім,

Алмайынша кетпес еді тоным мен атым.

***

Одан өзге жәрдем алғандар көп,

Дертіне дәрмен қылғандар көп.

Кеше күндіз әділ үкімді еді ісім,

Барша ғалам суымды ішіп, асымды жер еді.

Күніне сансыз халық тамағымды ішер еді.

Қаншама мал сойылып, пісер еді.

***

Мың түйе, мың ат, мың сиыр, он мың қой,

Өзге тамақ, құс еті, құрт оларды айтпай-ақ қой.

Кесе, шанақтар қымызға толар еді,

Жиектерінде қымбат тастар, інжу тұрар еді.

Ғаламға жақсы атым жайылған-ды,

Небір шаһтарың менің даңқымның алдында мат болар.

Осы құраған бас сөзін түзеді.

Ғайсаға білдірді өз жайын.

Ғайса сұрады және ол бастан сауал:

"Және сөйле өкінішті, ей мырза,

Не себептен жан бердің,  соныңды айт,

Көрде не көрдің  әңгімелеп бер.

Ешкім келіп сұрақ алды ма,

Ұқсатып ұрды ма сені?

Қандай екен жұмақ пен тамұқ?

Көрген болсаң бәрін айт.

Ақыры не болды, жинақтап сөйле (соны айт),

Қой, дүние-тірліктің сөзін айтпа".

Одан соң қураған бас және айтты,

Аузы, жүзі жоқ, көзінен ағып жас:

***

"Бір күні отыр едім, тахтымда қош көңілмен,

Сауық құрып, ғашықтықтың ойынын қылып.

Жанымда қатын-кәнизактарым,

Бірі тәжімді көтеріп, бірі киімімді ұстап тұр.

Махаббатқа мас болып отырып,

Бір сүйіктіме көзім түсті.

Оған зауқым кетіп жаныма алдым, 

Бірге жатып, құшып сүймекке.

Қапелімде қызметшім іріп айтты:

"Бір пақыр кісі келді, қайыр тіледі".

Мен өзіммен-өзім едім,

Көзіме еш нәрсе көрінбес еді.

Айттым: "Ей, ақымақ, осы қайыр беретін уақыт па?

Сенің, өзгенің өзіне арналған уақыты".

Қызметшім шығып кетті, не істегенін көріңіз,

Барып, мүскінге қатты сөйлеген.

Кетті, ол мүскіннің көңілі жығылды,

Көңіл жығылған соң, одан айырылып не болар,

Ойран болған көңілді орнына келтіре алмадым,

Соңынан көп іздедім, бірақ ол адамды таба алмадым.

Содан соң қылуеттен (аулақ орын) шықтым,

Сүйіктіммен мақсатыма жеткен соң.

Одан соң моншаға бардым,

Көңіл кірін жумақпын.

Содан бір бақыр су құйып едім басыма,

Бір әлсіздік пайда болды, басым айналды.

Сол мезгіл құлап түстім көзім қарайып,

Қаным қашты, қалды жүзім сарғайып.

Құлдарым мені тік көтеріп алды,

Көтеріп мойындарына салды.

Көтеріп тағыма мінгізді;

Қатын-кәнизактарым жаныма отырды.

Өте қиын хәлде жаттым ол күні,

Бұл жағдайды өз басынан өткізген білер.

Ертесінде бектер, уәзірлерім келді,

Әрқайсысы әр түрлі ем жасады.

Бірақ ешбірінің дәруі дарымады,

Бәлкім жүзім тым сарғайып кеткен болар.

Күннен күнге хәлім нашарлады менің,

Жағым суалды, білегім, денем сыздады.

Жеті күнде еш дәрменім қалмады,

Сүйегім босады, хәлім болмады.

***

Жатыр едім бейхабар өз хәлімнен,

Бөлек болып ел-жұрт, мүлік-малымнан.

Бір нәрсе көрінді көзіме кенеттен:

Бір үлкен сахра екен бұл жаһан.

Шықты бір сурет алты жүзі бар,

Қан құйылған, тасқа ұқсас көзі бар.

Бірі астын, бірі үстін жүздері,

Оң және сол артқары әрі ілгері.

Күншығыс пен батысты тұтар екі қанаты

 "Әзірейіл" еді оған қойған аты.

Бір қолында сүңгі, бірінде ыдыс (шарап құятын)

Көрмеген еді өткен ғұмырында еркіндік.

***

Қойды көкірегім үстіне ол сүңгі ұшын,

Ішкізді ол ыдыстан тағы күшпен.

Айтты: "Біраздан соң өзіңе (адамдарға) келесің,

Қауым-бауырларыңды көресің".

Жұмжұма содан кейін ол ыдыстан ішті,

Шықты жаны, қалды құр кеуде, басы.

Келді де көп кісілер, көтерді,

Алды да хақ жеріне жеткізді.

Соншама көп мал-мүлкі және жақындары,

Ұстай алмады бір сағат та, шықты жаны.

***

Тағы айтты: "Иә, Ғайса, тыңда сөзімді:

Біраздан соң және аштым көзімді.

Жатыр екенмін бір бөлек бөзге оранып,

Тәнім тозаң, топырақ үстінде былғанып.

Аһ ұрдым мен: кәні тағым, дәулетім.

Кәні киімім, атым, өзім, мал-мүлкім.

Кәні сонша мың құлым және кәнизактарым.

Кәні сансыз жауһар, алтын, ақшаларым.

Кәні сонша көп ұрпағым, бауырларым.

Кәні сан түрлі сыйым, ас-суым.

Менен соң баршасы пайдасыз қалар,

Ойламаңдар маған көмегі тиер деп.

***

Көрдім тағы: көр есігін бұзды:

Екі айбатты періштелер кірді.

"Кімсіздер?"  деп сұрадым қорыққанымнан.

Олар айтты: "Біздер  жақсы-жаманыңды жазып

отыратын періштелерміз".

Кебінімнің бір шетін жыртып алды,

Қылған істерімді соған жазды.

Мойныма асты, айтты: "Біліңіз 

Не қылсаңыз, соның жазасын тартасыз".

Кетті олар. Келді екі көр жолдас,

Екі сурет: бірі көк, бірі қара.

Ол екеуінің қолында оттан баған бар,

Көрген адам қашып кетер еді.

Көрген кезде бойым тітіреп кетті.

Айттым: "Ей, Жұмжұма, не қылдың, енді".

Сол кезде олар келіп мені мықтап ұстады.

Сұрады, айбаттанып қорқытты:

"Тәңірің кім,  деді,  айт отқа табынушы.

Айтпасаң отты баған ұрады".

Сөйлемеген соң олар тұрды,

Әрбірі бір-бір гүрзімен ұрды.

Тағы да көрдім: жендеттер келіп.

Басты мойныма, оттан гүл салып.

Мойныма жіп тағып, сүйреді,

Жеті тамұқтың ішіне дейін жеткізді.

Және оттан шылбыр салып тартты,

Одан соң мені отқа жақты.

От өртеген ішім күйді жаман.

Айқайлап, шақырып, су сұраймын ылғи.

Ұрды аузымнан, үнімді өшірді,

Бір тостаған зәһарды күшпен ішкізді.

Оны ішкен соң бауырым күйді,

Жүрегім қысылды, ішім қайнады.

Бір уақытта аузымның суы құрғады,

Құрсағым күйді, ішегім шіріді.

Және бір ішкізді  сонымен бітер,

Айттым: "Көп болды ішкенім, жетер".

Және бұл жерден мені көтерді,

Жетпіс аршын шылбырмен тартты.

Денемді ұрып, сұғып оның ұшын,

Аузымды ашып, тартты тілімнің ұшын.

Созды тілімді  мойныма салды,

Бір жерге сүйреп алып барды.

***

Сонда мұны тыңдап Ғайса жылады,

Ғибадат қылуға қаттырақ бел байлады.

Айтты: "Қураған бас, ей, және сөйле,

Тамұқ туралы және суреттеп айт:

Әрбірі қандай, ішінде не бар,

Әрқайсысында кім, қандай құлдар бар".

Жәһаннам

"Ол жәһаннам тамұғында, ей ұлық кісі,

Бір қауым көрдім  бірінің беті тілінген (пішілген),

Олар (болған) еді дүниеде нәпсі құмар,

Арамдықтың жемісін деген еді.

Және бір қауым олардың қасында еді,

Басы төмен, аяғы үстінде еді.

Олар мұрынын көтеріп,

Жүрер еді әрбірі: "Мен, мен"  деп.

"Ерге мың өнер үйренбек құп" деген:

Үйренгені азға "менмендік" жұп деген.

Және көрдім бір қауым доңыз дайын,

Әрбірінің қарны болар таудайын,

Дүниеде олар алдамшы,

Адамдар арасында араздық туғызатын.

Және бір тайпа көрдім,

Көздері жоқ, қайда болса тік жүрер,

Олар ұмытып өз-өздерін,

Өзгенің айыбына салар еді көздерін.

Және көрдім бір қауым: тілі жоқ,

һәм тағы бір қауым: аяқ-қолы жоқ.

Тілсіздері  әкімдер еді бұрын,

Қисық үкім жүргізіп, орында (қызметте) отырған.

***

Және тайпа көрдім онда мен,

Жүреді, хәлдері өте жаман.

Тілдері өз ауыздарынан шығып,

Қан, ірің, тынбас олардан ағып.

Олар өз ахуалын бұзып,

Тура сөзін қисық сөздерге түзеп.

Жүрер еді адамдарды алдап,

Кімге де болса бәле-жала жауып.

Тағы бір тайпа көрдім онда мен,

Қоспадым өзімді ол санға мен.

Азаптаушылар алтын ақша қыздырып,

Басар еді көздеріне шыжғырып.

Не көзін қалдырып, бетіне басар,

Олар еді жиһанда сансыз көп,

Саны жоқ жияр еді, алтын-күміс.

Не мұны хақ берді деп білмес,

Не қадірін білмес, не жат, не өзі жемес.

Еш шығармас малынан хақ үлесін,

Көр, қандай болды ақыры, сол үшін.

Мың өнері болса, бір ерге көп емес,

Сараң болса, өнер оған жұп емес.

Ер егер жомарт һәм мейірімді болса,

Айыбы жоқ өзге өнері болмаса.

Және тайпа көрдім көзбенен,

Сипаттауға болмайды сөзбенен.

Тағы бір қауым аяқ үстінде тұрар,

Бір тынбас, отты қылышпенен ұрар:

Бастары тәндерінен айырылып,

Және хақ құдіретімен бас бітірер.

Олар еді тірісінде жолда тұрып,

Бас кесіп, қан төккендер аңдушы боп.

***

Бір ғажайып көрдім онда және мен,

Көргенімнің баршасынан болды жаман.

Баршасы киінген еді, ал олар  жалаңаш.

Не иығына тон жамылған, не басында тәж,

Әрбірінің кіндігінен қан ағар,

Тамұқтағылардың баршасы оларды көзімен бағар.

Тәндерінен жетпіс алуан жара шығып,

Тыйылмас еді ешбір қан, ірің ағып.

Әрқайсысы солайынша жалаңаш жүрер,

Енді сен, кім еді, оларды көр:

Әрбірі еді ықлым иесі,

Алуан еді кигені мен жиғаны.

Бірақ біреуге бір күрте кигізбейтін,

Және бір тұтқын көрсе құтқармайтын.

Орындамас ешбір мүскіннің тілегін.,

Бермейтін жалаңашқа бір киімін.

Не бір өлікке кебін бермеген,

Не артық малынан... солай отта сызар.

Ақыретте, әлбетте, сондай жаза (алды),

Тартты жазасын ісіне лайық.

Ол сипатты (әңгімені) Ғайса тыңдады,

Қайғырып жылады және таңғалды.

***

Тағы айтты бас және сөзге келіп:

Кешегі мәлік  мені ол жерден алып,

Өзімді ұстады,

Бір үлкен шұңқырдың ішіне тастады.

Ол үлкен шұңқырдың аты Әсфал еді,

Және көрдім: онда бір табыт жатыр,

Айтты: ол табыт ішіне кір, отыр.

Кірдім ол табытқа, қарадық өзіне (оған),

Үш бөлек адам көрінді көзіме.

Сұрадым: дүние ішіне (тірлігіңде) кім едіңіздер?

Айтты олар: "Сұлтан едік әрбіріміз,

Әрбіріміз бір мәлік едік ұлық,

Енді осында болды біздің тұрағымыз.

Азғын және алдамшы еді ісіміз бұрын,

Енді шаяндар мекенінде орын (ымыз).

Хәліміз мұндай боларын білсек едік,

Разы болар едік кедей болсақ та.

Кешер едік дүниені болып пақыр,

Бұрын сұлтан болып, мұндай болғанша ақыры.

Осылайша сұлтандықтың боңы болар,

Уай, оған кісі шат болып, қапы қалар.

Содан ол табыт ішіне кірсем мен,

Жылан мен шаян  төрт бұрышына тұрсам да.

Бірі шаншар (инесімен), бірі жер  тістер еді.

Барлығы менің қылғанымды істер еді.

Қаншама етімді жеп түгескен соң,

Жаңадан ет бітер еді, олар кеткен соң.

Жылар едім ашынғаннан зар-зар,

Айтар едім: "Шапағат қайда бар?"

Ешқайсысы көңіл бөлмес еді сөзіме,

Ешбір шара таппас едім өзіме (халыма).

Хұсам Кәтиб // Ежелгі дәуір әдебиеті.

Алматы: Ана тілі, 1991. 280-б (243-265-бб.)

Аударған А.Қыраубаева.





ХҰСАМ КӘТИБ ШЫҒАРМАЛАРЫНДАҒЫ ДҮНИЕТАНЫМДЫҚ ПАЙЫМДАУЛАР

Шығыстың XIV ғасырдағы түркілік терең ойлы ақындарының қатарына Хұсам Кәтибті жатқызамыз. Жеке өмірбаяны туралы мәліметтер аз болғанымен біздің ғасырымызға дейін рухани мұра болып жеткен "Жұмжұма сұлтан", "Жәһаннам" жырларының маңызы зор деген ойдамыз. Өйткені, бұл еңбектер нағыз этикалық принциптер негізінде жазылған.

Бұл шығармалардың терең ойлары өмірдегі философиялық іргетастарды, мәндік негіздерді іздеуден тұрады. Хұсам Кәтиб өзінің оқырманымен сұхбаттаса отырып "Дүниеде мәңгіге жаралған нәрсе бар ма?" деген сауал қояды. Кезінде ұлы пайғамбарлар болған пенделер қайда, ғашықтықтың теңізінде жүзіп жүрген кейіпкерлер қайда, батырлар мен байлар қайда? дей келіп, әлемнің жартысын билеген Шыңғыс хан да өткен жоқ па бұл дүниеден деген тұжырымды келтіреді.

Міне, осы жағдайдың өзі өмірлік қағида екенін жақсы түсінген Хұсам Кәтиб өмірден түңіліп, бұл дүниені жалған екен демейді, керісінше, болашаққа жасампаздықпен қарайтын ойды ұсынады:

Келдің дүниеге  кетпек керек,

Бар күшің жеткенше жақсылық етпек керек.

Әрбір адам бұл дүниеде өзінің барлық қабілетіне қарай жақсылық жасауды мақсат тұтса, онда әлеуметтік болмыс жетіле түсеріне ақын сенімді. Ал, енді жамандық жасаудың ақыры адам үшін тозақ азабына түсу екендігін өз замандастарына да, кейінгі келген жас ұрпаққа да ескертеді ортағасырлық ойшыл.

Ол өзінің "Жұмжұма сұлтан" поэмасының негізгі кейіпкері етіп Ғайса пайғамбарды алады және соның Жұмжұмаға қойған сұрақтары мен оған алынған жауаптары арқылы бұл тіршілікте асып-тасып кетуге болмайтындығын, адамның ғұмырлық міндеті қайырымдылық жасау екендігін айтады. Бұл өмір мәндік мәселелер екенін белгілі және олар этикалық нормаларға сүйену арқылы шешімін табады.

Жұмжұманың тағдыры адамзат тарихында талай қайталануы мүмкіндігін өзінен кейінгі ұрпаққа ескертіп отырғаны байқалады. Шынымен де өмірдің барлық кіндігін, іргетасын тек материалдық байлықтан іздеу қазіргі заманға тән әдет, дәстүр екенін жасыруға болмайды. Нарықтық қатынастардың мақсаты да сол сияқты.

Сөйтіп, ақын Жұмжұма сұлтанды сөйлете отырып, өз заманының ғана емес, одан кейінгі ғасырлардың мықтымын деген пенделеріне данагөйлікпен ескертпе жасайды. Адамның мәні табиғи әлсіздігін қанағаттандыруда емес, рухани дүниесінде екендігіне жақын емеурінді білдіреді, оқырманын ойлантады, өзі де бірге ойланады.

Келесі "Жәһаннам" жыры "Жұмжұма сұлтанның" жалғасы іспетті. Автор бұл жырда адамның ішкі табиғатының әрқилылығын сипаттай келіп, әрбір пендеге тән кемшіліктердің жан-жақты қырларын ашып көрсетеді. Әсіресе, адамның рухани жетілуіне кедергі болатын қасиеттердің бастауы менмендіктен, өзімшілдіктен туындайтындығын дөп басады. Шын мәнінде тұлғаның жетілуіне кедергі болатын құбылыстар әрбір адамның өзінің табиғи қасиеттерімен астасып жататындығы белгілі. Ол туралы діни кітаптар "Інжіл" мен "Құран" да үнемі ескертіп отыратынын зерттеушілер жақсы біледі. Бірақ өзімшілдікті толық ауыздықтаған адамды тарихи үрдістен атап өте алар ма едік. Әрине, адамзат тарихында белгілі бір зерделі деңгейде шектеу жасауға тырысқан тұлғалар болғанын мойындауымыз керек. Міне, солардың аттарын атағанда оларды даналықтың, әулиеліктің биігіне көтерілген кісілер деген пікірді ұстанамыз.

Хұсам Кәтиб өз заманының сұлтандары, ұлықтары мен бектері туралы айта отырып, дүниенің мән-мағынасына үңілуге шақырады. Онсыз тіршіліктің ақыры жөнді болмасына толық сенімін білдіреді. Өте нәзік жанды болып келетін ақындардың осындай қатал да болса, шыншыл және әділетті шешімді жырға өрнектеуі бір жағынан өз заманындағы әлеуметтік әділетсіздікке деген қарсылық болып табылады. Сонымен қатар ойшылдың барлық мақсаты адамның адам бола түсуіне қажетті тетіктерді іздеуге ұмтылыс екені рас.

Ал ондай тетіктерді Хүсам Кәтиб тапты ма, таба алмады ма? Оған толық бірізді жауап беру мүмкін емес. Себебі, адамзат тарихындағы барлық данагөй ойшылдардың бәрі де осы мақсатқа азды-көпті еңбектерін сіңірді деген ойдамыз. "Мәдени мұра" бағдарламасының құрамына осындай философиялық ойлардың қордалануының өзі осы қажеттіліктерді қанағаттандыруға ұмтылыстардан туындайды. Бұл әрекеттердің нәтижесі біршама жылдардан кейін сезілетіні анық.

Кәтибтің "Жұмжұма сұлтан" атты еңбегін көптеген салыстырулардан кейін қазақтың тіліне А. Қыраубаеваның аудармасында оқырмандарға таныс екені белгілі149. Әрине, бұл саладағы қазақ фолклорисі Жұмашев Мәулікей мен татар ғалымы Хатип Госманның да өткен ғасырлардағы еңбектерін атап өтпесе болмайды. Жалпы түркі әлемінің ортақ рухани мұрасы болғандықтан әлі де ойшылдың шығармаларының өзіндік варианттары мен мәтіндері кейбір елдерде кездесуі мүмкін. Бұл енді болашақ зерттеушілердің нысандарына айналатын ізденістер болып табылады.

Міне, сөйтіп, ортағасырлық ойшылдың керемет поэмасының мәтінінің қазіргі ұрпаққа жетуі үшін көптеген еліміздің және шетелдің зерттеушілерінің дәнекерлік еткені байқалады. Даналық ойларға байланысты осындай дәнекерлікті "философиялық мұраны" халқымызға ұсынушы топтың да атқаратынын айтқан жөн іспетті. Жалпы кез келген білім ұрпақтан ұрпаққа тасымалданып отырса ғана ол өзінің нағыз халыққа, адамзат мәдениетіне қажетті рухани құндылық екенін танытады. Ал ондай құндылықтарын бағаламаған халық өзінің рухани әлемін жүдетеді, жұтаңдатады, жастарының материалдық әлемнің нәпсілік қажеттіліктеріне байлана түсуіне жол береді. Бұл рухани дағдарыстың белгісі.

Әрине, тарихи үрдісте пайда болған шығармалардың бәрі бірдей рухани құндылықтар жүйесіне ене қоймайды және бірте-бірте тарих қалтарыстарынан аса алмаған туындылардың тағдыры ешкімді де онша қобалжыта қоймаса керек. Сондықтан, айтқан сөзім қалай халықтың жадында қалады екен деп, "он ойланып, мың толғанған" жан ғана шығармашылықтың биігінен көрінетін көңілге қонымды, зердеге зейінді дүниені халқына ұсынары анық. Сондай тарихи тұлғаның қатарына Хұсам Кәтибті жатқызсақ қателеспейміз.

Хұсам Кәтибтің поэмасында келтірілген сюжеттер басқа әлемдік әдебиетте кездесе ме?  деген сұрақ та туындауы мүмкін. Иранның ақыны Фарид-ад-дин (XII ғасыр), италияндық ақын Дантенің (XIII-XIV ғасырлар) шығармаларында осы тақырыпқа жақын мәселелер жырланатыны белгілі. Бұл шығармалардағы негізгі бағыты адамның бұл дүниедегі әрбір ісінің артында зейнеті, немесе бейнеті тұрғанын жеткізу. Тіршілікте ондай іс-әрекет үшін тікелей есептесу болмаса, онда адам бақилық болғаннан кейінгі о дүниелік өмірдегі жағдайын да көз алдымызға келтіруге тырысуымыз қажеттілігі пайымдалады. Жоғарыдағы ойшылдардың туындылары дүниедегі барлық үрдістердің ішкі сырына үңілуге үйрететін, адамдардың әрбір ісіне өте терең жауапкершілікпен қарауға баулитын тарихи шығармалар десек те артық кетпейтін сияқтымыз.

Діни дүниетанымның құрылымымен, құндылықтарымен келіспейтін адамға Хұсам Кәтибтің айтқан тұжырымдарының маңыздылығы шамалы болуы мүмкін. Бірақ, бұл жерде Ғайса пайғамбардың мәртебесін көтеру арқылы өлгендермен тіл табыстырудың кереметін көрсету (спиритуалистік байланыс) мақсаты қойылмайды және сол арқылы христиан дінінің артықшылығы да насихатталмайды. Ғайсаның түркілер әлеміне тараған беделінің көрінісі байқалады. Мұсылман мен христиан діндеріндегі әулиелердің түпкі мақсаты бір жерден түйісетініне мегзейді. Сондықтан Кәтибтің еңбегін конфессияларды, халықтарды бір-біріне жақындатушы, өзара келісімге шақырушы рухани күш ретінде қарастыруға болады. Жалпы жоғарғы руханилықтың белгісі адамдарды әлеуметтік ортадағы біріктіруші қызметімен анықталады. Ал халықтар арасында іріткі түсірушілердің, дін аралық алауыздықты уағыздаушылардың, бір халықты екіншісінен биік қоюшылардың рухани әлемі барынша кірленген десе де болады.

Ойшылдың метафоралық жолмен өз оқырмандарының зердесіне жеткізген тұжырымдарын әрі қарай философиялық мағынада түсіндіруді, ұғынуды жалғастырсақ, онда көңілге төмендегідей ой-тұжырымның келетінін байқаймыз. Поэманың негізгі кейіпкері Жұмжұма сұлтанның жырдағы баяндалу сарынына сәйкес өз заманында халқына жасаған жақсылығы біршама болғанға ұқсайды. Орташа деңгейдегі адамзат өкіліндей моральдік нормалардан шықпаған адамның кейпіне ұқсайды. Дегенмен, ол күнделікті тіршіліктің қалтарыс кезінде өз сүйіктісімен махаббатқа мас болып жатқан шақта қайыр сұрап келген пақырға "өз уақытысында келмедің, ретсіз мазаладың" деген қатынасын білдіріп, оның көңілін жығады. Жалпы пақырларға көмек беріп, мейірімділік жасаудың не екенін біле тұрып, өзінің нәпсісінің шеңберінен шыға алмай қалғанына кейін өкінеді. Бірақ, істелген іс істелді, рухани құлдырау үрдісі өз дегенін жасайды. Яғни содан кейін көп ұзамай Әзірейіл келіп, Жұмжұманың жанын алады. Басқа кезде жақсы адам болуға тырысқан пенде бір сәтте, нағыз өзі күтпеген сәтте қатыгездіктің, мейірімсіздіктің сомданған бейнесіне айналып шыға келді. Міне, сөйтіп, бұл жерде адамға жоғарыдан келетін рухани сынақты пенде кейде байқамай қалуы мүмкін деген ой тұжырымдалатын сияқты.

Бір көргенге, үстірт бағалаған адамға тіршіліктегі бір кішкентай әрекет үшін өмірді тоқтату, тіптен, тозақ отына күйдіру өте қатал жаза емес пе?  деген сауал туындауы да мүмкін. Адамдардың көбі үшін бұл дүниеде әр түрлі қателіктер, тіптен, күнәлар жасау үшін де мұрсат берілетін сияқты. Сондықтан көбіміз бір қателігімізді мойындаймыз, ал кейбіреуін басқалардың мойнына іліп қойып, өзімізді ақтап алуға тырысамыз. Сөйтіп, пендешілік айдынында үнемі сырғанаумен айналысамыз.

Дүниеде зұлымдықтың онша жазаланбайтындығына сенімді замандастарымыздың уәжі бойынша қаншама ашықтан ашық қылмыс пен жауыздық жасап жүрген пенделердің өзі бірталай уақыт тіршілік етеді. Тіптен, кейбіреуі бақытты өмір сүріп жатқанға ұқсайды. Ал, өмірінде Жұмжұма сұлтан сияқты қайырымдылық жасаған адамдардың кішкене ғана шалт басқаны Жоғарғы Рухтың әмірімен қатал жазаланады. Сырттай қарағанда бұның бәрі үлкен әділетсіздік іспетті. Бірақ шын мәнінде бұл әрекеттердің астарында терең мағыналы қисын бар. Яғни Жұмжұма сұлтан сияқты әлеуметтік, рухани және саяси биік сатыларға көтерілген адамға тағдыр соншама көп игілік беріп тұр және онымен қоса дүниедегі ненің жақсы, ненің жаман екенін түсінетіндей парасат беріліп тұрғанын ескеруіміз керек. Яғни соншама құндылықтар әлемін жинақтаған жанның басқалардан артықшылығы неден білінуі тиіс еді?

Әрине, ол рухани дамудың өз замандастары үшін үлгісіне айналуы тиіс болатын. Яғни оның бұл қасиеттерінің иеленуіне сәйкес жоғарыдан кәдімгі тіршілік етушілерден оған әлдеқайда биіктеу талап қойылады. Бес саусақ бірдей емес. Ал, енді ондай талаптарға сәйкес өмір сүруден ауытқушылық түбінде жақсылыққа әкелмейтіндігін Жұмжұма тарихынан аңғарамыз. Кімге ерекше қасиеттер, игіліктер көп берілсе, онда одан да рухани сұраныстар көп болары анық. Адамдардың тағдырының әрқилы болатындығы да осыдан. Бұл заңдылықтардың түпкі астарын түсінбеушілік кез келген адамды мансабына, атағына, дәулетіне, сіңірген еңбегіне қарамай рухани дамудың дағдарысына әкеледі. Рухани құлдыраудың бір межесі адамдарды тіршілік ету мүмкіндігінен айырады. Ол, сөйтіп, өз денесіндегі өмірін тоқтатып, жанының рухтар әлеміне кетуіне мәжбүр болады. Бұл өмір мен өлім арасындағы өзара өтпелі сәтінің кейпі болып табылады.

Ал адам өзінің бойындағы барлық агрессиялық ұмтылыстарын тежей алатын рухани биіктерге көтеріле алса, дүниеге деген қатынасын барынша руханилыққа негіздесе жанының белгілі бір ағзада ұзағырақ болуға мүмкіндігі көбейеді. Әрине, өмірдің осындай сан қырлы қасиеттерін бір ғана мақалада, немесе бір ғана кітапта ашып бере қою қиын. Дегенмен Ақиқатқа қарай бет бұрудың өзі адамның шынайы өмірінің бастамасы боларына күмән келтірмейміз. Сондықтан Хұсам Кәтиб ғұламалардың дүниетанымындағы жасырын даналық көздерін ұғынуға тырысу қазіргі ұрпақтың міндеті іспетті. Бұл жерде рухани дамудың бастауы болатын діни білімнің маңыздылығын айта түсуге тиістіміз. Тек діннің шынайылығы мен адамның болмысын ашатын нағыз Сенімге негізделген формасы жеке пендеге көмектесетіні айқын. Дін атын жамылып алып, пендешіліктің, екіжүзділіктің көсеуін тіршілікте көсеген жан Жұмжұма сұлтанның кейпіне жетпесіне ешкім кепілдік бере алмайды. Сондықтан әрқайсымыз бұл дүниеде рухани биіктеген сайын өмір ұсынған сынақтардың қиындарына үнемі дайын болуды үйренуіміз керек деген даналықты ұмытпағанымыз жөн сияқты. Сонда бақытты болудың да, өмірдің нұрлы болуының да есігі ашылады.

С. НҰРМҰРАТОВ.





СӘЙФ САРАЙИ. "ЖӘДІГЕРНАМА", "СУҺАИЛ МЕН КҮЛДІРСІН"

1

"Қамысты" жұрты менің туған елім еді,

Білсеңіз: мені шет жерге әкелген білім еді.

Сарайға келген соң ғұмырымды өлеңге арнадым,

Сарайдың шағырымын, елдің кедейімін.

2

Темір Үргенішке әскерімен келді,

Көрген көз қор болып, құлақтар керең болды.

Қоздырды ғаламда шаң менен топанды

Жер үстінде қан судай ақты.

Егінші үйлері жағылды отқа

Бидай жұлынды, топырақпен болды ботқа.

3

Әйелің  адал жарың, оны сүй әзиз ер,

Әрбір ауыр жағдайда дәйім сені демер.

Оған дос бол, оны сүйіп көңіл бер,

Оның сөз теңізінен гауһарларын тер.

4

Жаңа туған айдай қасың, уа көріктім,

Сені ораза тұтқан кісі көрсе, оразасын ұмытып, тойлап

кетер еді.

Су ішкенде, ерініңнен су тамса,

Ол жерде қант пен шекер пайда болар.

Сенің жамалың  ғаламның тұтқасы,

Сенің қиялың көңілімді өсіреді.

Керек етсең өлтір, керек десең қалдыр, құлыңмын.

Мүбәрәк бұйрығыңа мойынсұндым.

Сәйф Сарайи осыларды шаттықпен өлең етіп

Сипатыңды жазады уа, көрікке байым (көріктім).

ГҮЛСТАН БИ-Т-ТҮРКИ

Жаз күндерінде бір күн бақ ішінде, гүлзар арасында бірнеше білімпаз ғалымдармен ғылым таластырып отырып, қызықты хикаялар, өлеңдерімді оқып, таңғалдырдым. Ол ғалымдардың ішіндегі данышпаны ғаруз өлең өлшемі жайлы сауал қойды. Дұрыс жауабын есіткен соң риза болып айтты: "Ей, дана ақыным, саған айтар бір насихатым бар. Қабыл алсаң, қайырлы болсын!". Айттым: "Бұйырыңыз!" Айтты: "Шайх Сағдидың "Гүлстанын" түркіше тәржіма қылсаңыз..."

Өлең

Ей, жер жаһанның ғалымы, өнерде ұстазым,

Білімнің бұлағы, мейірім иесі.

Жаның табақ толы гүл тілесе,

Бұл "Гүлстанымнан" бір парақ оқы.

Гүл шырайы күнде солар,

Ал бұл "Гүлстан" дәйім көңілді ашар.

Не ғажайып, не қызықтар мұнда бар,

Олар, "Хұсрау уа Шырындай" қайдан болсын!

Бұл сымбатты бақ  гүл бағы,

Гүл бағының жыршысы  бұлбұл

Міне, осы сипаттағандарым көз алдыңда

Жүректерді билесе ғажап емес.

Парсыдан түркі тіліне аударылды бұл кітап,

Алдыңнан сегіз түрлі білім жолы ашылды,

Бір жанға қуаныш әкелсін деп,

Біреудің санасына сәуле түссін деп.

Бұл "Гүлстанды" тамашалаған кісі

Дембе-дем өмір мағынасының тап-таза жемісін жер.

Жаның "Гүлстаннан" жалықса,

Күнді көріп шат-шадыман болар көңіл

Қайырымды небір патша өтіпті,

Әрқайсысы артында жәдігерлік тастап кетіпті.

Ер артында ізгі аты сақталып қалса жақсырақ,

Қалғанынша соңында алтын толы қазына.

Кімнің аты жәдігерлік боп қалса

Ол сипатты ер еш уақытта өлмес.

Мұндай ер бүгін бізде бар,

Ол Мысырда бар, ол  дана Әмір

Дембе-дем елге қайырымды іс қылар

Лауазымды, дәулетті, жауынгер, тек жеңіске жетеді,

Ол  мейірім бұлағы, қайырымдылық  қанында,

Ізгі аты дәйім ел аузында,

Дін, дүние, атақ-даңқ  бәрі өзінде.

Білімнің бұлағы, тамаша жан,

"Гүлстанның" сәні  Тейхасбек1

Сұлтанның Хаджиб Әл-Худжабы, нағыз бегі,

Әрбіріңе жан секілді, елге сүйкімді

Төрелік айтса, қара қылды қақ жарар.

Хақ тағала дәулетін молайта берсін!

Ей, мәлік суретті патшам, тәңірдің тілеуімен еліңді басқар,

Мырзалықта осы заман Хатымтайысың,

Құтты жүзің әлемге дәулет берер.

Өзің  білім теңізі, сөзің  жауһар,

Білікті, арыстан жүректі салт аттысың,

Соғыста жаудың сапын қақ бөлген ерсің,

Ерлердің ішінде ерлігімен көзге түскен ер,

Сенің жақтырмаған көзқарасыңды байқамадым,

Дүр қадірін алушы білер.

Жыр маржанын сыйлық етіп ұсынайын,

Сыйлығым сол  пайдалы кітап.

Бар сөзі естімеген ойларға толы,

Өзіңе қасиетті болсын осы кітап.

Жас та, шал да дәйім керегін тапсын одан,

Оның ізгі аты замандарға жайылсын.

Таза болсын бұл жұмақ "Гүлстаны".

"Гүлстанның" бағбаны ол  жазушы

Сәйф Сарайи болар ақын  гаріп2.

Көктем туралы өлең

Және киді жас ағаштар шапанын,

Безенді бақ, әсемденді гүлзарлар.

Бұтақтар бақ ағашынан тамырланды,

Гүлшешектен орнатып басына тәж.

Шегіргүл иіледі раушанға

Ашып құмар көздерін сүмбілге қарай.

Жыршы болып гүлстанда бұлбұлдар

Мың бұралта әнге салар,

Және жұмақ бағына айналар,

Барлық таулар реңі зұмрадқа3 айналды.

Хикаяттар

1

Бір патша құлымен бірге кемемен жүзіп келе жатты. Бұрын кемеге мініп көрмеген құлы қорқып жылай бастады. Жұрттың мазасын алды. Оны ешкім сөзбен жұбата алмады. Сонда бір данышпан кісі патшаға: "Егер рұқсат етсеңіз оны тыныштандырайын",  депті. Патша рұқсат беріпті. Данышпан құлды теңізге тастады. Байғұс құл суға бір батып  бір шығады. Екінші батқанында оны шашынан тартып, қайтадан кемеге шығарып алыпты. Құл кемеге әзер дегенде мініп, бір бұрышқа барып бүрісіп, үн-түнсіз отырып қалыпты. Патша: "Бұл қалай болды?"  дегенде, данышпан: "Бұл адам теңізге қарық болудың машақатын көрмегендіктен, өзінің сау-саламат отырғанының қадірін білмеді. Бейнет көрмеген адам рақаттың қадірін білмес"  депті.

2

Лұқман әкімнен сұрапты: "Әдепті кімнен үйрендің?" Жауап беріпті: "Әдепсіздерден үйрендім. Олардың өзін-өзі ұстауына қарап, қайсысы көңіліме жақпаса, сол әдеттен бездім".

3

Ағайынды екі жігіт бар еді: бірі сұлтанға қызметші, екіншісі кәсіп қылып күн көруші еді.

Бір күні кәсіп қылған бауырына ағасы айтты: "Ауыр бейнеттен құтылып, қызметші болмайсың ба?". Оған кәсіпқой інісі: "Ал сен кәсіп қылып, қызметшіліктің қорлығынан құтылмайсың ба?". Нақыл сөз бар емес пе: "Кісіге қызметші болып, алтын қылыш тағынғанша, өз үйіңде еркіңмен отырып қара көже ішкен артық".

4

Бір сұлтанның үш ұлы бар еді. Екеуі ұзын бойлы, келбетті, ал бірі қысқа бойлы болыпты. Бір күні сұлтан қысқа бойлы баласына жақтырмай қарап қалады. Бала парасатпен әкесінің көз қарасын байқап қалып: "Ай, ата, ұзын бойлы ақымақтан, қысқа бойлы ақылды артық",  депті.

Бұл оқиғадан соң бірнеше күн өтті. Сол уақытта сұлтанның еліне дұшпан әскері келді. Бұлар дағы өз әскерімен қарсы шықты. Екі жақтың әскері бетпе-бет келді. Соғысқа бірінші болып сұлтанның қысқа бойлы баласы шықты. Әуелі мынандай бәйіт айтты:

Өлең

Ей, баһадүрлер, біліңдер, қан майданға келдім мен,

Қаным қызып, ерлерше жанымды тәрік етпекпін.

Ат үстінде сүңгісін ойнатып, еліне жәрдемге келген батыр,  тағы былай деді: "Мен  шынжыр үзер салт атты жауынгермін!". Мұны айтты да, дұшпан әскерінің ішін кіріп кетіп, бірнеше баһадүр ерлерін аттан аударып түсірді...

Дұшпан әскері есепсіз көп еді, ал бұлар  аз. Олардың көпшілігі қашуға бет бұрды.

Өлең

Сонда жігіт былай деді:

Ей, ерлерім, дұшпанды отқа ораңдар,

Иә, болмаса, жаулықты басыңа сал да, үйде отыр!

Әскерлер бұл сөзді есітіп қайраттанып, жігіттің айналасына ұйысты. Аз уақыт ішінде дұшпанның әскерін жеңді. Жігіт атасының алдына келіп, жер өпті, сұлтан ұлын құшып, көзінен өпті, дұға қылды. Күннен-күнге оған деген ықылас-назары ауды. Сол уақытта жігіттің бауырлары оған қастық ойлап, ішетін асына у салып берді. Олардың қарындасы бар еді. Ол қыз ағасының табағына у салынғанын терезеден көріп қалды. Қыздың терезені жаба қалғанын парасатты жігіт байқап қалып, тамақты ішпей, былай дейді: "Мынадай мақал бар: "Ел қамын жеген ер өлер де, ел қамын ойламағандар оның еліне еге болар".

Бұл хабар сұлтанға жеткен соң, сұлтан қызғаншақ балаларына ұрысып, әрқайсысын әр жерге хакім қылды. Сөйтіп еңбегі сіңген ер орнында қалып, басқалары жөнімен кетті.

Өлең

Бір үйге мейман сыя берер,

Ал екі сұлтанның басы бір елге сыймас.

5

Наушаруан киік аулап, біреуін ұстап алды. Оны пісіруге тұз жоқ еді. Құлын кентке барып тұз әкелуге жұмсады. Оған айтты: "Тұзды ақысын төлеп ал, өйтпесең, ақысыз алу рәсімі кентке жайылып кетпесін",  деді. Құлы: "Тұзды тегін алғанда тұрған не бар?" дейді. Наушаруан айтты: "Әуелде зұлымдық аз еді, әркім аздан қосқанда, бұлайша көбейіп кетті",  деді.

6

Бір кісінің үйіне ұры кірді. Іздеп, алатын ештеңе таппады. Үйден ренжіп шықты. Үй иесінің бір кілемі бар еді, ол кілемнің үстінде жатқан. Ұрының ренжіп бара жатқанын көріп, бос кетпесін деп кілемін оған берді.

***

Жақсы адамның жүзі қандай таза болса, желкесінде де сондай болар, ал жаман адам екі жүзді болар.

Өлең (екі жүзді адам)

Алдыңнан келсе, қойдай жуасып, дос бола қалар,

Артыңнан келсе, бөрідей тырнақ салар.

7

Бір күні Рүстем анасына қатты сөз айтты. Ол кісінің көңілі қалып, жылап былай дейді: "Кішілікті ұмытқан адамнан ірілік көрерсің".

Өлең

Анасы ренжіп Рүстемге айтты:

"Ай, тепсе, темір үзген қайратты арыстаным-ай,

Өмірге жаңа келген бір жасар күнің есіңде болса ғой,

Онда бүгін сен мені жәбірлемес едің,

Ал қазір сен кім, мен кім? 

Сен  палуансың, мен  бір кәрі жанмын".

8

Бір уәзірдің бір біліксіз ұлы бар еді. Оны алып ғалымның қолына берді: "Баламды тәрбиеле, тәрбие алса, ақыл кірер",  деді. Ғалым біраз тәрбиелеп көрді, оған тәрбие қонбады. Сонда ғалым айтты: "Бұл баланы әкесіне апарып салыңдар. Сәлем айтыңдар: "Баланды қанша тәрбиелесем де, ақылды болатын емес, оның есесіне мен ақымақ болуға айналдым".

9

Шейх Сағди айтады: Бір кісінің әйелі жүкті еді. Уақыты жетті. Бұрын бұл пақырдың баласы жоқ еді. Айтты: "Тәңірі тағала егер маған ұл берсе, үстімдегі шапанымнан өзгесін кедей-кепшікке таратып берер едім". Әйелі ұл тапты. Ол кісі уағдасында тұрып, дүниесін үлестірді, ұлының тілеуін тілеген дос-жарандарына табақ-табақ тамақ берді.

Бірнеше жылдан соң қайта оралдым. Баяғы кісінің аулына келіп хәлін сұрастырдым. Айтты: "Қапаста  зынданда жатыр". Не себептен? "Ұлы бұзық болып, біреумен төбелесіп, кісі өлтіріп, шаһардан қашып кетті. Ұлы үшін әкесін ұстап, қол-аяғына шынжыр салып, қапасқа тастады". Сонда былай дедім: "Бұл бәлені оның өзі тәңірден тілеп алған еді".

Өлең

Ол ұлының әкесі бұл бәлені өзі тілеп тапты,

Құс сияқты күні-түні аузына тамақ салды, киіктей  жүгіргенше.

Анасы тоғыз ай, он күн көтеріп күтіп еді,

Мұндай ұл туғанша жылан тапқаны жақсы еді.

10

Шейх Сағди айтады: Бір бай кісінің ұлын көрдім. Әкесінің қабірінің басына отырып, бір пақырдың ұлымен таласты: "Менің атамның қабірі алуан нақышпен өрнектелген, алтынмен жазылған, көк мәрмәр тас қойылған, кірпіштен өрілген, ал сенің атаңның қабірі бірнеше қатар ғана кірпіштен салынған".

Бұл сөзді естіген пақырдың ұлы айтты: "Сенің атаң ауыр тастар астынан қозғалғанша, менің атам жәннатқа жетіп барар".

11

Бір мәлік ұлын ғалымға берді де айтты: "Менің ұлым  сенің ұлың, жақсылап тәрбиеле, өз ұландарыңа қандай тәрбие берсең, бұған да сондай тәрбие бер".

Ғалым мәліктің ұлын тәрбиелеуге көп еңбек етті, бірақ ол ғылым мен әдепті сіңіре алмады. Ал ғалымның ұлдары оқымысты, жан-жақты тәрбиелі болып шықты. Мәлік ғалымды кінәлады: "Мұның қалай, уағда қылып едің. Уағдаңда тұрмадың",  деді.

Ғалым былай деп жауап берді: "Ей, Мәлік, тәрбиенің берілуі бірдей болғанымен, қабылдауы түрлі-түрлі болса, қайтейін".

Хикметтер

1

Дүние  мал өмір рақаты үшін керек. Бірақ өмір дүние жию үшін емес. Бір ақылды кісіден сұрапты: "Дәулетті кім? Дәулетсіз кім?". Ол кісі айтыпты: "Дәулетті адам  жия білген, жиғанын бере білген. Дәулетсіз  есіл-дерті мал жию болып, өзі жеуге қимаған. Сөйтіп өмірінің өткенін білмеген адам".

Өлең

Өмірін алтын-күміс жинаумен өткізіп, оны жеуге қимас,

Көбейтеді мал-мүлкін, өлемін деп ойламас.

Ол  қасіретті адам, өле қалса намазын да шығарма,

Өйткені ол ақыретті ойламаған.

2

Тірлігінде үйінен дәм татпағандар, өлгенінде нәмін4 ауызға алмас.

Жүзімнің тәттілігін бақ иесі білмес, жетімдер білер.

Жүсіп пайғамбар Мысырда аштық болғанда, аштарды ұмытпас үшін тамақ жемепті.

Сәйф Сарайи // Ежелгі дәуір әдебиеті.

Алматы: Ана тілі, 1991. 280-б (265-279-бб.).

Аударған А.Қыраубаева.





СӘЙФ САРАЙИ ХИКАЯТТАРЫНДАҒЫ ТАҒЫЛЫМДАР

XIV ғасырда өмір сүрген Сәйф Сарайидің шығармашылығында поэзия мен проза қатар болғаны белгілі. Ол Сағдидің "Гүлстанын" парсы тілінен түркі тіліне аударып қана қоймай, әр түрлі хикаяттар арқылы тағылымдық мысалдарды рухани мұра етіп қалдырады. Онымен қоса "Жәдігернама", "Сүһаил мен күлдірсін" атты шығармасы да қазіргі заманға дейін жетіп отырғанын айта аламыз. Бұл шығармалардың әрқайсысында шығыстық нақыш, терең ділдік ерекшелік айқын байқалады. Әсіресе, ойшылдың әрбір хикаяты адамды руханилыққа қарай бағыттайтын бағдаршам іспетті қасиетке ие болған десе де болады. Мәселен, "бейнет көрмеген адам рақаттың қадірін білмес" деген тұжырым адамды күнделікті өмірдің ауыртпалығын мойымай көтеруге шақырады, өмірдің қиындығы бекер кетпейтіндігіне меңзейді.

Сарайи хикаяттарында достықтың қадірін көтеру, әрқашанда жақсылық үшін қызмет етуге дайын болу сияқты ойлар барынша қомақты түрде көрініс береді. Бірақ дегенменде әлемге деген дихотомиялық (қарама-қарсы) тұрғыдан қатынас жасауды, яғни жақтас пен жаудың айырмасын білуді ескертеді. Мәселен, "Дұшпанға рақым етпе, сен қолға түссең, ол саған рақым етпес" деген тұжырымдарының төркіні түркілік тарихи кезеңдегі жаугершілік өмір салтынан хабардар етеді.

Ал, енді жақсылық жасауға адамның сараңдығы болмауы керек екендігін төмендегі сөздерден ұғынамыз: "Кімде-кім құдіретті болғанда кісіге жақсылық қылмаса, басына іс түскенде құтыла алмас". Яғни әркімге берілген нақты мүмкіндіктер негізінен жақсылық жасау үшін іргетас болу керек деген ұстанымды байқаймыз және оны түркілік моральдің негізі десе де болады.

Лұқман әкім туралы хикаятта керемет терең астарлы мысал келтіріледі. Яғни адам әдепті кімнен үйренуі мүмкін деген сұраққа "данагөй қарттан немесе ақылды жаннан" деп жауап бермейді. Ол, керісінше, логикалық негіздерге сүйене отырып мен оны әдепсіздерден үйрендім деген жауапты береді. Бұл жауаптың астарында әрбір адамның алдынан кездескен кез келген жанның өмірде шынайы ұстаз бола алатындай қырлары бар деген терең ойлы даналық жатыр. Яғни жамандықты көріп, біз жамандық істеуден бас тартсақ, жауыздықты көріп, қайырымды бола түссек, онда Сәйф Сарайи көксеген рухани биіктерге көтерілуге тырысқанымыз болып табылады.

Ойшылдың өз заманында көтерген мәселелерінің бірі тәрбие мәселесі болып табылады. Ол тәрбие көре қоймаған жас жігіттің сипаттамасын бергенде, оның жақсы тәрбиеге көнбеу себебі қабылдау қабілетінің таяздығынан екендігін тікелей жеткізеді. Шынымен де тәрбие мәселесіндегі ең маңызды нәрсе  әрбір субъектінің өзін-өзі жетілдіруге ұмтылуы болып табылады. Онсыз ешқандай тәрбиенің нәтижесі болмақ емес. Тек тоталитарлық қоғам ғана әрбір адамның жеке-дара ерекшеліктерін елемеуге тырысады. Ал қоғам барынша өркениеттенген сайын әрбір тұлғаның өзіндік даралылығы айқындала түседі. Әрине, ол дегеніңіз өзімшілдіктің жолына түсіп, адам мен адам арасындағы әлеуметтік алшақтық ұлғая түсуі керек деген сөз емес. Өкінішке орай, қазіргі тарихи кезеңде адамдар арасындағы алшақтықтың ұлғая түсуде және әлеуметтік субъектілердің бір-біріне деген сенімсіздігі белең алу үстінде демекшіміз. Бұл үрдістердің де рухани биіктерге жетелемейтіні белгілі. Сондықтан шығыстың даналары жырлаған қайырымдылық идеясы барлық халықтар мен әрбір пенде үшін әрқашан өз құндылығын жоймақ емес.

Сарайидың "Жәдігернамасында" адамдар арасындағы қатынастардың ішінде негізгілердің бірі ретінде отбасындағы еркек пен әйелдің арасындағы қарым-қатынастың маңыздылығы аталады. Яғни қай заманда болмасын адамның отбасындағы өзара түсіністік ең жоғарғы құндылықтардың бірі екендігін ортағасырлық ақын төмендегі жыр жолдарымен әдемі жеткізе білген деген ойдамыз:

Әйелің  адал жарың, оны сүй әзиз ер,

Әрбір ауыр жағдайда дәйім сені демер.

Оған дос бол, оны сүйіп көңіл бер,

Оның сөз теңізінен гауһарларын тер.

Түркілік ойшыл отбасындағы адалдықтың адам үшін үлкен маңыздылығын атай келіп, пенденің сүйіп қосылған жары бірте-бірте нағыз досына айналуы тиіс деген сұңғылалы ойды тұжырымдайды. Жалпы еркекпен әйел арасындағы қатынасты шығыстық ақындар барынша нәзіктікпен, сезіммен жырлай білген және оның маңыздылығын кейінгі ұрпаққа терең даналықпен жеткізіп отырған. Қазіргі заманның прагматикалық негіздерге, ұстанымдарға сүйенген қарым-қатынастары көптеген елдерде отбасылық қатынастардың өзін барынша заңмен қорғауға, ресми құжаттармен бекітуге дайын тұрады. Яғни адамдардың бір-біріне деген сенімсіздігін, өзара қатынастардағы жаттанудың көріністерін осындай "некелік келісім" сияқты қағаздардың екі адамның арасындағы кейбір ауытқулардан қорғаудың кепілдігіне айналғанынан байқаймыз.

Қазақ даласындағы талай ғасырлық дәстүрлердің астарын ашып көретін болсақ, онда адал жарға деген құрметтің үнемі биіктен табылғанын байқаймыз. Қобыланды батыр өзінің Құртқасын бағаласа, Жиренше шешен үнемі Қарашашпен ақылдасып отырған. Қазыбек би де әйелінің өмірлік досқа айналған жақын адамы екендігін өзінің жырларында атап өткен. Міне, сөйтіп, "бақыттылықтың бастауын іздеген адам оны алдымен өзінің отбасынан тапсын, адал жарын қадірлесін" деген тұжырымның үнемі адамның алдынан шығып тұратынын қазақ даласының ойшылдарының шығармашылығынан байқаймыз. Тек қана әйелдің қадірін білмейтін жан ғана оны кемсіте алады, оған жоғарыдан төмен қарай алады. Әйел өзінің балаларын тәрбиелей отырып, ол болашақ ұрпақтың негізін қалайды. Сөйтіп, ол ұлттың, халықтың тәрбиешісіне айналады.

Әйел көркін, батырлықты, адалдық пен қайырымдылықты жырға қосқан Сәйф Сарайи өзінің "Гүлстан би-т-түрки" атты шығармасының халыққа, түркі даласының әрбір азаматына құнды дүние боларына сенімді.

Жыр маржанын сыйлық етіп ұсынайын,

Сыйлығым сол  пайдалы кітап.

Бар сөзі естімеген ойларға толы,

Өзіңе қасиетті болсын осы кітап.

"Кісіге қызметші болып, алтын қылыш тағынғанша, өз үйіңде еркіңмен отырып қара көже ішкен артық" деген нақыл сөздердің түпкі астарына, философиялық пайымдауына үңілетін болсақ, онда адамды алдымен қанағатшылыққа шақырумен қатар тіршіліктегі әркімнің айналысатын лайықты кәсібі болуға тиіс деген ойды зерделейміз. Қазақтың осы сөздерге жақын "Шет елде сұлтан болғанша туған жерде ұлтан бол" деген мақалы бар.

Яғни адамның лайықты тіршілік етуінің көзі ретінде таңдалатын жолының өзі оның туған жердің алдындағы парызымен астасып жататындығын байқаймыз. Жаһандану заманы көптеген елдің адамдарын басқа жұрттан несібе іздеуге итермелеуде. Нарықтың қыспағы отан алдындағы парыздың өзін бедерсіздендіріп жібергендей. Ал Сарайидың нақыл сөздері бізді белгілі бір мамандықты жете меңгеруге шақырады. Ал нарық заманында онсыз пенденің күйі нашарлай түсері хақ.

Сарайи өмірдегі кісінің екіжүзділігін сынай отырып түркілік этикалық принциптердің сипаттамасымен таныстырады. Қай ғасырда да, қандай мәдениетте де адамның адалдығы мен әділеттілігі биік рухани құндылықтар ретінде танылуға тиіс болатын. Ал енді ондай принциптерден, ұстанымдардан бас тартқан қоғам, әлеуметтік қауымдастық бірте-бірте іштей ыдырай бастауы мүмкін. Сондықтан даналардың барлығының бұл мәселедегі дүниетанымдық айшықтары көбінесе ұқсас, үндес келеді. Яғни биік деңгейдегі Ақиқат заңы адамзат атаулының бәріне бірдей ұлтына, дініне, нәсіліне қарамай өзінің игілікті ықпалын тигізіп отырады.

"Кішілікті ұмытқан адамнан ірілік көрерсің" деген ананың баласына айтқан сөзі туралы хикая адамдардың парасаттылығын шыңдауға шақыратын тұжырым-ой болып табылады. Адамның кішіпейілділігінен артық оның руханилығын білдіретін тетік болмас бұл дүниеде. Себебі, қасиетті саналатын барлық әлемдік діни кітаптарда адамның ең негізгі күнәсі деп мардымсуды атайды. Адам өзінің басқалардан кейбір артықшылығы, қабілеттілігі бар екенін тек сөзбен ғана емес іспен де көрсеткісі келеді. Сөйтіп, ол қарапайымдылықтан, кішіпейілділіктен алыстап өзімшілдіктің, менмендіктің қақпанына түседі. Ал ондай адам өзінің қалайша рухани құлдырау жолына түскенін алғашында сезбей де қалады.

Әрине, мардымсудың әр түрлі көріністері болады. Біреуі, оның ашық түрі. Ол пенденің барынша өзін әлеуметтік ортада бекіте түсу үшін жасаған тұрпайылау әрекеттерінен байқалады. Мәселен, хикаядағыдай мысалды осыған жатқызуға болады. Екіншісі, мардымсудың жасырын формасы. Ол көбінесе әр түрлі кәсіптің шеберлерінде кездесетін қасиеттерден көрініс табады. Шебер өзінің кәсібін басқаларға қарағанда жақсы меңгергенін байқайды. Сөйтіп, ол өзін басқалардан биіктете ұстауды әдетке айналдырады, іштей өзгенің іс-қимылының нәтижесін төмендетілген деңгейде бағалаумен айналысады. Бұл кәсіптік шеберліктің көлеңкелі тұстары болып табылады. Ал рухани дамудың терең сырын игермеген шебер өзінің еңбегінің нәтижесінің жарытымды игілігін де көре алмайды.

Адамның материалдық игіліктерге деген қатынасы зерделі деңгейді құрамаса, ол өзінің қалай дүниеге, дәулетке тәуелді пендеге айналғанын байқамай да қалуы мүмкін. Сарайидың бұл мәселе жөніндегі хикметтерінде төмендегідей терең ойлы тұжырымдар бар: "Дәулетті адам  жия білген, жиғанын бере білген. Дәулетсіз  есіл-дерті мал жию болып, өзі жеуге қимаған. Сөйтіп, өмірінің өткенін білмеген Адам". Яғни адамға керек материалдық игіліктердің түпкі мазмұны мен мақсаты адамның өміріне игілікті қызметін атқаруда. Ал адамның барлық мақсаты тек жиған тергенінің көптігіне мәз болу болса, онда заттардың, ақшаның, жалпы дәулеттің адамды өзіне толық бағындырғаны болып табылады. Ол тіптен, ондай дәулеттің құндылығын адамның өмірінен де жоғары қоюы ғажап емес. Өкінішке орай, адамзат тарихында бұндай деректер кездесіп қалатынын да жасыруға болмайды.

Ақынның тағы бір нақыл сөзі өмірдегі шынайы мүдденің неден туындайтындығы жайлы. Мәселен, "Жүзімнің тәттілігін бақ иесі емес, жетімдер білер" деген сөздерден терең астарды ұғамыз. Шыныменде ненің де қадірін адамның басына күн туғанда нақты сезінуге болады. Қазақ "аштықта жеген құйқаның дәмі кетпес" деп адам қажеттілігінің өзектіленген кезіндегі құбылыстардың әрдайым құндылығы жоғары екендігін маңыздылаған. Шөл далада келе жатқанда пенде үшін бір жұтым судан асқан нәрсенің қадірі жоқ іспетті, жетімдердің барлық мақсаты бақ ішіндегі жүзімнің дәмін тату. Міне, осындай даналық тағылымдарынан құралған хикаяттардың біздің заманымыз үшін философиялық сипаттама ретіндегі құндылығы зор. Осындай даналық көздеріне назар аударудың қажеттілігін үнемі ескерген жөн.

С. НҰРМҰРАТОВ.





ҚОРЫТЫНДЫ

Түркі халықтарының өткен ғасырлардағы рухани байлығы олардың әрқайсысы жеке-дара ұлт болып кеткенге дейінгі уақыттағы бірге тұтасқан әлемді құрады десе де болады. Себебі, қазақ, өзбек, түрікмен, немесе басқа түркі халықтарының өкілі болардың алдында олар үлкен-үлкен тайпалар болып, Еуразия кеңістігінің бірталай жерін мекендегені белгілі. Сондықтан халқымыздың рухани мұрасын түгендегенімізде міндетті түрде түркілік тарихи кезеңнің рухани жетістерін қамтуға тиістіміз. Ал енді осы томда түркілік философиялық ойдың келбетін танытатын шығармалар мен тұлғалардың туындылары мәтін түрінде келтірілді және авторлық ұжым оларға барынша объективтілікпен, шынайылықпен баға беруге, философиялық сипаттамалар жасауға тырысты. Әрине, бір томның ауқымында бүкіл түркілік даналық үлгілеріне толығымен кеңінен баға бере салу мүмкіндігі жоқ. Бірақ дегенмен қазақ халқының тарихи мәдени мұрасын зерттеуге бағытталған басқа томдарда бұл олқылықтың орны толатынына сенімдіміз.

"Тарихи мағыналықтың ішкі нақтылы мазмұнын орталанған  бұқаралық макроөлшемдерден таба алмаймыз, керісінше, ол аталғандарда бұлдырап қана байқалады. Және де ол тарихтың жекеленген мұрагерлерінде, тұлғаның тұтастығы қалпына келтірілген және жан-жақты дамыған мазмұнды өмірінде тек қоғамдық-адамдық кемелденудің үзілмейтін мирасқоры түрінде ғана айқындалады. Осы тұтас күрделі мәдени-тарихи үрдіс өзінің барлық өлшемдерінде замандас-тұлғаны құрастырады"150,  деген пікірден тұлғаның тұтастанған, сомданған келбетінен рухани мұраны іздегеніміз жөн сияқты. Шыныменде түркілік дәуірдің әрбір ойшылының, ғұламасының шығармаларын философиялық сараптаулардан өткізгенде зерттеушінің өзі біршама рухани биікке көтеріліп қалады. Олардың барлығын біріктіріп тұратын ортақ дүниені іздейтін болсақ, онда олардың бәрі де даналыққа бас иетіндігін байқаймыз және адамдарды, өздерінің туған жерлерін шексіз сүйетінін аңғарамыз. Бұл қасиеттер қазіргі жас ұрпаққа нағыз адамдықтың сара жолына түсудің бағыттаушысы болары анық.

Шығыс халықтарының, оның ішінде түркілік сипаттағы философиялық ойды, яғни философия тарихына қазіргі заман тұрғысынан көз жібере отырып, оның тарихи сабақтастық пен мұралау принциптеріне сүйенетін негізгі бағдарын айқындай аламыз. Өйткені дәстүрді барынша қастерлеп өткен тарихымызда әрбір рухани мәнділігі бар құбылысты қадірлеу, оны барынша объективті түрде пайымдау, халықтың болашағына сәйкес келетін парықта зерделеу белең алып келгеніне тәнтіміз. Осы тұрғыдан алғанда тарихта көрнекті орны бар өркениетімізге, тарихи тұлғаларымызға объективті қатынасымызды тереңнен орнатудың уақыты жеткен сияқты деген ойдамыз. Өз тарихымызды биік деңгейде құрметтеуді қазірден бастап дұрыстап үйренбесек, өткен тарихи үрдістердегі қордаланған рухани байлық тиісті бағасын алудан алыстап кетуі де мүмкін. Міне, осы қауіпті сейілту үшін қазіргі кезеңде мәдени мұраларымызды жинақтауға, оларды философиялық зерделеуден өткізуімізге мүмкіндік алғанымызға қуаныштымыз.

Орхон жазбаларының мәтінімен, Қорқыт ата кітабының мазмұнымен, "Оғызнама", "Махаббатнама", "Кодекс куманикус" сияқты туындылардың жалпы сипатымен тереңірек таныса отырып, сонымен қатар түркі әлеміне әйгілі болған Махмұд Қашқари, Жүсіп Баласағұн, Рабғузи, Құтып, Хұсам Кәтиб, Сәйф Сарайи, Ахмед Иүгінеки есімдерін әйгілей түсіп түркілік ортағасырлық дүниетанымның аясында туындаған даналық үлгілердің маңыздылығы зор екеніне көзіміз жетті. Ал осы рухани мұраны игерудің жас ұрпақ үшін орны жылдар өткен сайын ұлғая түсетіні белгілі. Бұл іс-әрекеттердің оң нәтижесі еліміздің келешегінде байқала түсері анық. Өркениеттер қаншама дүние өзгерсе де, әр түрлі саяси режимдер орнын ауыстырса да нағыз рухани тереңдігі бар дүниелер өз күшін әлеумет үшін сақтай алатынына сенімдіміз. Себебі әрбір халықтың тарихын тұтастандырып тұратын рухани күштер болады. Міне, сол күштердің біршамасы адамзат тарихында түркі даласында қалыптасқанын атап өте аламыз. Осы рухани байлықты інжу-маржандай етіп теріп алу қазіргі ұрпақтың асыл міндеті деп білеміз.

Сонымен қатар жоғарыда жинақталған материалдар болашақ ғылыми зерттеулер барысында әлі де көптеген мәселелерді анықтап, еліміздегі монографиялық және диссертациялық философиялық сараптаулардың, ізденістердің нысаны болары анық. Сондықтан, Мемлекеттік "Мәдени мұра" бағдарламасына сәйкес зерттеу жұмысының құрылымына, баяндалу, пайымдау қисынына сәйкес атқарылған жұмысқа байланысты қорытындылар болатын тұжырымдар төмендегідей түрде сипатталады:

1. Түркі тілді халықтар Еуразиялық кеңістікте өмір сүрген тарихи кезеңде түркілік көшпелілер қауымдастығында мұсылмандық дүниетанымның бірте-бірте іргетасы нығая түскен. Сондықтан ойшылдардың дүниетанымдық жүйелерінде түркілік әлемді түсінудің үлгілерімен қатар ислам алып келген діни көзқарастың қағидалары тоғысады. Дегенмен, түркі ойшылдарының басымдық танытатын философиялық ойының бастапқы бағдары халықтың тарихи діліндегі этикалық негіздерге арқа сүйейді деген пікірді шешімді түрде айта аламыз. Бұл біздің менталитеттік ерекшелігіміз. Сонымен қатар түркілер елінде бірте-бірте мұсылмандық дүниетанымның негізгі ұғымдары мен принциптері мойындала бастағаны байқалады.

2. Түркілік орта ғасырлардағы ойшылдардың дүниеге көзқарасын, өмір салтын ерекше рухани болмысқа, шығыстық практикаға жатқызуға болады. Рухани құндылықтардың ортағасырлық түркілік этникалық кеңістікке кеңірек таралуына жоғарыда келтірілген данагөй ойшылдар адал еңбек еткенін байқаймыз. Олар өздерінің ағартушылық бағдардағы ілімдерін білімділік, қайырымдылық идеяларына арқа сүйей отырып қалыптастыруға тырысады. Түркі ойшылдарының рухани құндылықтар әлемінде біліммен қоса әділеттілік, сабырлылық, адалдық, қанағатшылдық сияқты адами дамудың іргелі негіздері, руханилықтың озық үлгілері мызғымас тірек болғанын байқаймыз.

3. Ойшылдар дүниетанымы Терең экзистенциальді сипатта көрініс береді және олардың негізінен көтерген мәселелері жақсылық пен жамандық, өмір мен өлім, тіршіліктің өтпелі қасиеттерін түсіну төңірегіне топтасқан. Адам өміріндегі өтпелі шақтар көбінесе о дүниедегі мәңгі рухтық өмірге жалғасатынына сенімді. Бірақ осы дүниенің әрбір күнін босқа өткізбей, адам жақсылық жасаумен айналысып, тіршілікте Ақиқатқа қарай ұмтылу қажеттігін даналар әрбір пендеге ескертуге ұмтылады. Міне, сондықтан бұл өмірді, тіршіліктің қиын да қызық кезеңдерін жауапкершіліксіз өткізуге болмайтыны барлық шығармаларда көркемдік бейнелер арқылы, зерделі ойлар арқылы тұжырымдалады.

4. Түркілік ғұламалар өз шығармаларында ақылдың адамның жан дүниесімен, яғни оның жүрегімен байланысып жатқан тұстарын маңыздандыра түседі. Бұл кейбір кезде философиялық жүйеде басымдық танытып отыратын жалаң рационализмнен гөрі әлемді, адамды рухани тұтастанған мағынада түсінуге қарай жасаған ойшылдардың шынайы қадамдары болып табылады.

5. Шығыстың мәдениетінде сезімге және оның тіл арқылы жеткізілуіне көп көңіл бөлінгені белгілі. Осыған байланысты ойшылдардың философиялық, әлеуметтік ойлары негізінен терең эстетикалық бейнелермен, ұстанымдармен көмкерілгені байқалады. Осындай формадағы сөздің құдіретіне бас ию кейінгі ғасырларда мәдени сабақтастықпен қазақтың этникалық тарихында барынша беки түскені белгілі.

Сонымен түркі даласының ойшылдарының дүниетанымындағы ұқсас келетін тұстарды іздесек, онда этикалық қалыптардың, принциптердің бәріне де іргетас болғанын және гуманистік құндылықтардың басымдық танытқанын атап өте аламыз. Міне, сондықтан сонау түркі әлемінде қалыптасқан дүниелер мәдени, рухани сабақтастық арқылы қазіргі заманға дейін жетіп отырғаны байқалады. Соны жете игеру және дамыту тоқталмауы тиіс.

Жалпы адамзат тарихының әр түрлі кезеңдерінің өзіндік ерекшеліктері болатынын белгілі. Ал оларды жан-жақты сараптаудан өткізу үшін міндетті түрде философиялық пайымдаулар жасау қажет. Жоғарыдағы үлкен мақсаттың бір тармағы осы еңбекте қамтылғанын айта аламыз. Себебі, ғылыми көпшілікке ұсынылған еңбекте ортағасырлық ғұламалардың дүниетанымдарының әр түрлі қырлары бар және олар болса әрі қарайғы сараптауларды қажет етеді. Болашақ зерттеулерде дүниетанымдық әмбебаптықтың сан түрлі қырларын аша түсуге болады және сонымен қатар әр түрлі тарихи тұлғалардың дүниетанымдық жүйелерімен салыстырмалы талдаулар жасау өз кезегін күтіп тұрғанын айтуға болады. Бұндай қажеттілік жалпы қазіргі кезеңнің философиялық ойлауына өзінің қомақты үлесін қосады деген үміттеміз. Сондықтан өткен тарихымыздағы даналықты тереңдете игере түсуден жалықпауымыз керек.





ТҮСІНІКТЕМЕЛЕР

ОРХОН ЕСКЕРТКІШТЕРІ

Күлтегін (VII ғасыр)

1Түркі Білге  кісі аты. Білге  ақылды, данышпан, кемеңгер деген ұғымды білдіреді.

2Хан деген сөз.

3Ақсүйектер, әскер басыларына берілетін атақ.

4Оңтүстік.

5Солтүстік.

6Өтүкүн  қасиетті жердің аты.

7Сырдария өзені.

8Тасқа қашап өрнек салатын бедерші.

9Бір сөзі түсіп қалған.

10Тастағы өшіп қалған жерге көп нүкте қойып отырмыз. Өшкен сөзді мағынасына қарай ажыратуға болады.

11Шығыста.

12Тауға шығыпты.

13Таудағылар төмен түсіпті.

14Билеушілерге берілген атақтар.

15"Жауға" деген сөз түсіп қалған тәрізді.

16Дүниеден қайтты.

17Тайпаның аты.

18Әңгіме жердің кеңдігі, халық тұрмысының түзелгендігі жайында.

19Аш-жалаңаш деген мағынада. "Орамал тонға жүрмейді, жолға жүреді", "Айт  аттыныкі, той  тондыныкі" дейтін мақалдар қазақта әлі бар. "Аты-тоңын олжалап" деген жолды "Қобыланды батыр" жырынан оқимыз. Демек, тон сөзі қазақ арасында күні бүгінге дейін киім мағынасында қолданылады екен Бірақ бұл сөз ертеректе барлық киімнің орнына қолданылған болса, бертінде халық санасының өсуіне, тұрмысының түзеліп, киім түрлерінің көбеюіне байланысты теріден жасалатын атын (сеңсең тон) ғана сақтап қалған.

20Өштестірмеді деген мағынада.

21Тастағы жазулар өшіп қалған.

22С.Е.Малов. "Күлтегінді үйге қайтардық" деп аударған.

23Анасыз, жетім деген сөз. Қазақта Жетімек аталған бәйге аттар көп болған.

24Әңгіме кеп әйел туралы болып отыр.

25Жылай-жылай екі көзі қор болар деп қайғырдым деген мағынада.

Тоныкөк (VIII ғасыр)

1Орыс тіліндегі аудармаларында Тонюкук деп жазылады.

2Жерімізді, елімізді жаудан сақтап, қорғап қала алмаймыз деген мағынада.

3Өзен аты

4Өзен аты.

5Ат шаптырым жер деген сөз.

6Өзен аты.

7Тоныкөктің іштей жасаған тұжырымы.

8Хабар.

9Өзеннің аты білдіріп тұрғандай, Жарыс жазығы Алтай тауы мен Ертіс өзенінің аралығындағы қазақ даласының кең жазығы болуы тиіс. Түркі руларының аты сол кезде-ақ ерекше қадірлейтіндігіне қарағанда, Жарыс жазығы атына сай ірі бәйгелер өткізіліп тұратын, өте белгілі жерге ұқсайды.

10Халық аты.

ҚОРҚЬІТ ATА КІТАБЫ

1Үш отыз он жас  жүз жаса дегені.

2Араб жеріндегі шел дала.

3йазидтер  Иазид бин Али ағымы (шиилердің тобы).

4Араб патшасы.

5Шокли-Шектіұлы Әлмұш, Еділ бойында ислам дінін қабылдаған еді.

6В. Бартольдте бұл Борлі-Қатын (түпнұсқада Борли-Хатун) деп берілген. Жырда мұндай аттар көп кездеседі, (Сейілжан-Хатун) бұлар ежелгі сақ сөздері. Біз оны қазақ жырларына жақындатып, Бөрлі сұлу немесе Сейілжан ханым, бірде Сейілжан сұлу деп алдық.

7Амид  Диарбекр қаласы. Мардин соның түстігінде болған қала.

8Баку басылымында "ерлігі бүркітке ұқсас" делінген.

9Бұл сөз тексте "тайысы" делінген. Тайы (таға)  Қазанның анасының ағасы делінген.

10В. Бартольд мұны ертегілеу дейді. Расында Мұхаммед VI-VII ғасырларда өмір сүрген болса (632 ж. өлген), мұнысы эпосқа тән әсірелеу болса керек.

11Бұқаш  оғыз ұлысын бүліндірген қыпшақ батырының бірі.

12Тексте "Бай-бура" деп берілген.

13Тексте "сәлдесін" деп ислам сөзін алыпты. Оны біз "бөркін" деп алдық.

14Жалғаншы  Яланшы (Яланчи), Жарташық  Яртачук.

15В.Бартольд "садақтың айғыры" деген сөзді жетік түсінбей аударған. Сол сөз Баку басылымында да түзетілмепті.

16Оң, сол (үш оқ, бұзық оқ) деген бөлініс түрік қағанаты кезеңінен бар.

17Бұл сөзді Бартольд  "яғыз" деп аударған. Баку басылымында сол сөз "яғыр" болса керек делінген. Өзі құныс болған.

18Тексте бұл сөз "қалың оғыз әміршісі" делінген. Бартольд оны "елшісі" деп аударған. Біз алғашқы ұғымды алдық.

19Бұл тексте "мұрат беріп, мұрат алды" делінген.

20Сейілхан елінің бір атасы Дохақ (Тоқа) қожа емес оғыз еді. Діни көшірушілер "оғыз" деген сөздің бәрін "қожа" деп алған. Мұнысы түріктер арабтан (сахабадан) тарапты деген қисынның көрінісі болса керек (XV ғ.)

21Рум  Византия, Шам  Дамаск. Домрул тұқымдары түрікмен ішінде жеке бір ру. Оларды түрікмендер "қара  думур" дейді.

22Тат  гәуірлер елі (М.Қашқари).

23Ая-София Стамбулда. XV ғасырда оны Осман түріктері алып, мешіт еткен.

24Бартольд бұл тұста "оғыз" деген сөзді "қожа" деп аударыпты. Қаңлы  қожа емес, қыпшақ әкімі, оғыз тайпасынан шыққан адам еді. Біз сөздің түп мағынасын алдық.

25Жеті ағаш  ежелгі өлшем, 7-8 шақырымдай жер.

26Жырда қыз "Сейілжан-Хатун" деп аталған. Бұл ежелгі сақ сөзі, қыз аты. Біз оны өзгертіп "Сейілжан сұлу" деп алдық.

"ОҒЫЗНАМА"

1Қат  мифтік жыртқыш аң.

2"Қырық" сөзі бұл жерде есепсіз көп деген мағынада.

3Бүйан  ізгілік;

4Жыда  найза;

5Ау жерде  аң аулар жерде;

6Талуй  мұхит;

7Мүрен  дария теңіз;

8Қурыкан  шатыр, көк шатыры.

9Білдіргілік  елші хат, нота;

10Оң жақ  шығыс;

11Бергі  салық;

12Сол жақ  батыс;

13Урум  Византия

14"Қатылғағу" сөзі  контекске қарай әр түрлі мәнде келе береді. Бұл жерде  "соңына еру, жолында болу" деген мәнде.

15Сіп-сіңір  сіңір түсті деу.

16Қағандық  мемлекетін, билігін.

17Жер сөзі бұл Оғуз қаған иелігіндегі территорияны меңзейді.

18Түсімел  түсінде көретін, түс жоритын.

19Түзін  түзу, тура, әділ

20Үгіт  ақыл-кеңесін.

ЖҮСІП БАЛАСАҒҰН

Шығарманың қара сөзбен, өлеңмен жазылған кіріспе тарауларына, мазмұны мен негізгі бөліміне түсініктер мынадай жүйемен берілді:

Ал, дастанның негізгі бөлігіндегі сілтемелер бәйіттің рет санымен сәйкес келеді, тек түсіндірме жасалған бәйіттің тұсына жұлдызша қойылды.

"Құтты біліктің" түпнұсқасында әр бәйіт тұтастай рет санымен белгіленіп отырған. Біз де сол жүйеге сүйендік; тек рет саны әр бес бәйіттен соң көрсетілді.

Құтты білік

15. "Тануқ"  куә, дәлел Сәл мағыналық түрлендірумен, қазіргі қазақ тіліндегі "тану", "танық" сөздеріне ұластырып қолдандық.

"Қос дүние"  бұл жерде "екі дүниені" айтып отыр: "бұл дүние" мен "ол дүние".

197. Иалнуқ (йалаңуқ)  Адам баласы, пенде (С.Малов). Жаңылысуға бейімділігі, ғафылдығы үшін де адамның аты "иалнуқ" болды деген мағынаны білдіреді.

206. Бұрындық  Көне түркі текстерінде "Б" мен "М" әрпінің алмасып түсетін жайлары жиі. "Мұрындық" деп оқуға да болар еді.

241. Заххақ  Иранның эпикалық шығармаларында ("Шахнама") айтылатын зұлым шах. Оның екі иығында адамның миымен қоректенетін екі жылан ұялапты-мыс.

Фариддун  Заххақты жеңген әділ, адал мифологиялық қаһарман (Афридун).

264-(265)  Терең мәнді бәйіттердің бірі. Осы жолдарды Н. Гребнев те, С. Иванов та, шыңжаңдықтар да өте ықылас қойып, құлпыртып аударған. 264-і жол ұйғыр тіліндегі аудармасында да, С. Иванов аудармасында да бірдей. "Неважно, где сесть  во главе ли, в придверье" (С. Иванов), "Ол мейлі есікте, иә төрде тұрар". (Ұйғыршаның жолма-жол көшірмесі). Біз де бұлардан ауа жайылып кетпедік. Тек, оқырмандар салыстырып куәгер болсын деген оймен жақша ішінде көне түркінің жолма-жол аудармасын қоса ұсынып отырмыз. Мұны оқығанда, қазірде ел ішіне тарап кеткен, Мұхтар Әуезов айтыпты-мыс десетін: "Төр иесі қайда болса, тер сонда!" деген сөз еске түседі.

268. Сүзәр (көне түркіше)  сүзіп тазартар, оңдап-жөндер, аршып жүйелер деген мағынада.

290. Нушинрауан  VI ғасырда өмір сүрген, әділдігімен аты шыққан Иран шахы.

310. Кішиә  Химия.

357. Ақыбет  Ақырет (?). Одғұрмыш қанағат, ұстамдылықтың баламасы ғой. Мағыналық жағынан бұл дүние қызығына қанағат қылып, бақилықты ойлаған жан дегенге саятын болар.

4643. Айтқан тілді ал, ақыл-кеңесімді ұқ деген мағынада.

5575. Ийэрі  алтын, күмістің тазалығы, қас асылдық дәрежесі, (проба).

5675. Қарақұс  Юпитерді меңзеп отыр.

5676. Иылдырық, Азғыр, Әрәнтір  жұлдыз атаулары.

5677. Сүкіш  қырғауыл, В.Радлов жазуы бойынша да Фазан.

5803. Тазы тай  асыл тұқымды арабы тұлпар.

5810. "Көне түркі сөздігі", С.Е.Маловтың сөздігі аса құнды, бағалы еңбектер. Әйтсе де, сөздіктерге сүйене отырсақ та, түпкі нұсқадағы қазіргі тілімізге етене, жақын төркіні бір бірқатар сөздерді көп жағдайда сол күйінде пайдаландық. Мысалы, "Танұқ" сөзін С.Е.Малов "куә" деп түсіндіреді. Ұйғыр аудармашылары да: "Киси осилите ис-характәти гуә!" деп тәржімалаған. "Танұқты" басқа бәйіттерде контекстке орай "куә" мәнінде қолданған С.Н.Иванов бұл бәйітте "По действиям судят о сути людей" деп түпнұсқа мағынасына іш тартқан. Біз, "танұқ" сөзі сыртқы-ішкі бітімінің өзімен-ақ қазақтың кәдімгі "тану", "танылуы" болғандықтан, түрлендіруге бармадық.

5865. Көне шығыс медицинасында адам тәнінің тіршілік негізі төрт түсті сұйық зат екендігі түсіндіріледі. Оның бірі Қызыл түсті сұйық  қан, сары түсті  от сөлі, қара түсті  ірің, ақ түсті  сілекей. Көне медицина бойынша осы төртеудің, өзара тепе-теңдігі бұзылса адамның жан-тәнінде де ауытқу, ауру-сырқау болады деп сендірген. Бұл, Гиппократтың дененің төрт "сөлі" туралы ілімімен сәйкес келеді, мүмкін соның негізі болуы да мүмкін. Бұл ілім бойынша адам мінез-құлқы, қабілетінің төрт ерекшелігі жіктелген: сангвинник  қан, флегматик  сілекей, холерик  от сөлі, меланхолик  қара сөлі басым болғанда...

5927. Бұл бәйіттің екінші жолы басқа аудармаларда әр түрлі шыққан. Жақшаның ішінде С.Н.Иванов аудармасын келтірдік.

АХМЕД ИҮГІНЕКИ

"Ақиқат сыйындағы" кейбір сөздер туралы түсініктер

169-80 жолдардың ішіндегі өзара ұйқас сөздер түпнұсқа бойынша алынды.

2133-134-жолдар мен 135-136-жолдардың орын тәртібі ауыстырылып берілді.

3Осы төрт жол өзеннің өзара ұйқасы түпнұсқа бойынша алынды.

4245-248-жолдар түпнұсқадағы ұйқастар бойынша берілді.

5271-272-жолдардың орын тәртібі ауыстырылды.

6275-276-жолдардың орын тәртібі де сондай.

7297-300-жолдар түпнұсқадағы ұйқастар бойынша берілді.

8337-340-жолдар түпнұсқадағы ұйқастар бойынша берілді.

9Осы 4 жол өлеңнің мағынасы түпнұсқада 2 жол арқылы берілген (341-342), сондықтан мұның екі жолы жалпы есепке кірмеді. Сол сияқты "Алланың сәлемі", "Пайғамбардың сөзі" деген жолдар да жалпы есепке алынған жоқ.

ауан сөз (ауу түбірінен жасалған)  дұрыс қалыптан ауытқып, бұра тартып айтылған сөз, көпірме бос сөз (155-жолда).

ашкөз  көзі тоймайтын, барынша сараң, дүниеқұмар, малқұмар адам (261, т.б. жолдарда);

ашкөздік  көзі тоймай, мал-мүлік жинай берушілік, бай болуды аңсаушылық (302, т.б. жолдарда);

ашкөздену  дүние-байлықты құнығып жинау, барынша сараң болу (182-жолда).

әсте парсыша: аһестә  барлық уақытта да (337-жолда).

баз кешу (парсыша: баз  тағы да, қайтадан, іле-шала; түркіше: кешу  өтіп кету, бастан өту)  баянсыз өтіп кету (183-жолда).

бақыл (парсыша: бохл)  сараң, ашкөз (228, т.б. жолдарда). бейбақ (парсыша: бибәхт  бей, би  жоқ; бақ, бақыт  бақыт)  бақытсыз, сорлы, пақыр, міскін (247-жолда).

бек (түрікше: бег)  билеуші, басқарушы, бек төре, әкім (69, т.б. жолдарда).

динар (парсыша: динар)  ескі алтын ақша (312-і жолда).

дұға (арабша: дуға  діни кітаптан оқылатын үзінді; құдайдан тілек тілеу)  жаратқанға жалбарынып, дұға оқу (72, т. б. жолдарда).

жад (парсыша: йад  ес, естелік)  ақыл, ес, естелік (72-жолда); жадыгерлік (есте ұсталатын нәрсе)  ескерткіш (72-жолда).

жандық қазақша  ұсақ мал (диалектизм  Қазақстанның оңтүстік аудандарында қолданылады: 285-жолда).

жапа (арабша: жэфа)  жәбір (зәбір), азап, қорлық, қинау, қыспақ, рақымсыздық (327, т. б. жолдарда).

жаттас (түркіше: йат сөзінен жасалынған туынды түбір)  жат, "өзіңе жат адамның болса да" деген мағынада (диалектизм: 330-жолда).

жәбір (арабша: жәбир)  қиянат, қорлық, күштеу (111-жолда).

желек  бет перде, бетті жауып тұратын тор перде (221-жолда).

Ыспаһсалар (парсыша: сепеһ  әскер, салар  басшы)  әскери қолбасшы. Адамның аты мен лауазымы (титулы) есебінде қолданылады (69-жолда).

кісе (парсыша: кисе)  қалта, дорба, әмиян, күмәжнік (288-жолда).

көздің сұғы, (түркіше: соқ  ашкөздік, сараңдық)  жалаңдап, дүниеге тоймай, қызыға берушілік (255-жолда).

күбіну (күпіну)  мақтану, бөсу, тәкаппар болу (137-жолда).

қаза болу (арабша: қәзә  өлу)  бұл жерде: босқа кету, аяқсыз қалу (ауыспалы мағынада. 109-жолда).

қаттау  ақтарып-төңкеріп тексеру, аударыстырып қарау (218- жолда).

мақұрым (арабша: мәхрум)  бір нәрседен бос қалу, құр алақан қалу, айырылып қалу (304-жолдан соң келетін тақырыпта).

машақат (арабша: мәшәққәт)  әурешілік, әбігершілік, азап, бейнет (304-жолда).

несібе (арабша: нәсиб)  табыс, ырыс, тағдырдың берген үлесі (248 жолда).

опа (арабша: вэфа)  адалдық, сенімділік, тұрақтылық, берілгендік көрсету (327, т. б. жолдарда).

парық (арабша: фарқ)  айырма, айырмашылық, өзгешелік (319- жолда).

парықсыз (парық сөзінен жасалған)  "өзгеше құны жоқ, өресіз, бағасыз, елеусіз" деген ұғым береді (диалектизм, оңтүстік аудандарда айтылады. 366-жолда).

пешене" (парсыша: пшиани  маңдай)  тағдырдың маңдайға жазғаны, яғни Алланың әмірімен болатын іс (діни ұғым: 315-жолда).

Расул хақ (арабша: расул  елші, уәкіл; хақ  шын, нағыз, ақиқат)  нағыз пайғамбардың өзі (103, т. б. жолдарда).

рия (арабша: рийа)  екі жүзділік.

сақы (арабша: сеха)  кең пейіл, қолы ашық, қайырымды, жомарт адам. (236-жолда),

сақылық  жомарттық (257-жолда).

сауап (арабша; сауаб  дұрыс ой, сана, саналық)  кісі сүйсінетін іс, сыйлық, ризашылық (352-жолда).

себет (арабша: сәбәт)  тоқыма кәрзіңке (кәрзеңке), ыдыс (288- жолда).

тағдыр (арабша: тәқдир)  діни ұғым бойынша, пешенеге жазылған нәрсе, жазмыш, өмір, тұрмыс, болашақ (303, т. б. жолдарда).

тақ-тұқ  "тақ-тұқ" еткізіп түбін қағу, бір нәрсенің бәрін тауысып, түк "аппай қалу; бірде бар, бірде жоқ, қалт-құлт етіп өмір сүру, кедей тұру (ауыспалы мағынада. 185-жолда).

ХОРЕЗМИ

"Махаббатнама"

1Жеті қат көк, дүниені бейнелі тілде айтып отыр.

2Ұлу қауашағындағы жарқыраған інжу. Бұл жолдар қазақ ақындарының өлеңдерінде де көбіне қазақшаға аударылмай беріледі.

3Тірлік суы (кейде "Хызыр суы" деп те аталады)  Шығыс аңызы бойынша, адамды мәңгі жасататын су.

4Хұр  хор қызы.

5Мархаба  рақым ету.

6Сұлусың, арусың.

7Шешек  гүл.

8Дүр  гауһар.

9Хұсрау уа Шырын" дастанының кейіпкерлері.

10"Жүсіп-Зылиха" қиссасында Жүсіпті ағалары құдыққа тастап кетеді.

11Жамал  арабша "сұлу, әдемі" деген сөз.

12Тәрса  христиан дініндегі адам.

13Діни түсінік бойынша, Иса дем алса, өлген кісі тіріледі деп ойлаған.

СӘЙФ САРАЙИ

Гүлстан би-т-түрки

1Сәйф Сарайи кітабын осы әмір Тейхасбекке арнаған.

2"Ғаріп" деп ақын өзінің Мысырға шет жерден келгенін айтып отыр.

3Зұмрад  изумруд

4Нәмі  аты, есімі.





