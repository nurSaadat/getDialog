ТҮРКІ ХАЛЫҚТАРЫНЫҢ ТАРИХИ ОЙЫ

ТАРИХ

Адамзат ақыл-ойының қазынасы

ҚАЗАҚСТАН ТАРИХИ ОЙЫ

САНЖАР АСПАНДИЯРОВ

(1889-1938 жж.)

Мемлекет қайраткері, ғалым, педагог Санжар Жафарұлы Аспандияров Ташкент қаласында 1889 жылы дүниеге келген. 1907 жылы Ташкенттегі реальдық училищені, 1912 жылы Санкт-Петербургтегі әскери медициналық академияны бітірді. Ал 1914-15 жылдар аралығында бірінші дүниежүзілік соғысқа қатысады. 1917 ж. революция кезінде Бұхарадағы мұсылман қозғалысының жандануына белсене атсалысты және мұсылман депутаттарының төтенше съезіне қатысты. 1918-19 жылдары аштықпен күрес жөніндегі төтенше комиссияның Сырдария облыстық бөлімшесін басқарды. 1919 ж. Ташкенттегі Түркістан АКСР- інің Денсаулық сақтау халкомы, жер халкомы, Түркістан коммунистік партиясы Орталық Комитетінің хатшысы қызметтерін атқарды.

1924-1925жылдары Қазақ АКСР-інің Өзбек КСР-і үкіметі жанындағы өкілетті өкілі болады. Aл 1925-28 жылдары Москвадағы Бүкілодақтық Атқару Комитетінің Төралқа мүшесі болады және хатшысының орынбасары қызметін атқарды. Осы жылдары ММУ-нің профессоры, Шығыстану институтының директоры болды. 1928-31 жылдары Абай атындағы педагогикалық институттың ректоры, Қазақ АКСР-і Денсаулық сақтау халкомы қызметтерін атқарса, 1931 жылы Алматы медицина институтын ұйымдастырып, 1933 жылға дейін осы институттың ректоры болды. 1933-1937 жылдар аралығында Қазақ ұлттық мәдениет ғылыми-зерттеу институтының тарих секторының меңгерушісі, КСРО ҒА-ның Қазақстандық базасы, артынан филиал төрағасының орынбасары қызметтерін атқарды. 1937 жылы қуғын-сүргінге ұшырап, «халық жауы» ретінде ату жазасына кесілді.

С. Аспандияров қазақ тарихының көне заманнан бастаған күрделі мәселелерін, ислам дінінің пайда болу себептерін және 1916 жылғы ұлт-азаттық күрес барысын арнайы зерттеп, ғылыми еңбектер жариялады.

САНЖАР АСПАНДИЯРОВ

1916 ЖЫЛҒЫ КӨТЕРІЛІС

1916 жыл қазақ халқының тарихындағы бір тарихи жыл болды. Осы жылы басталған ұлт-азаттық көтерілісі қазақ буржуазиясының таптық сана, сезімі көтерілуіне себепші болды. 1916 жыл Ресейдің соғыс империализмінің (колонизаторлық) отаршылдық саясатын қорытқандай болды, қылышынан қан тамған патша үкіметінің қазақ ұлтын аяусыз түрде езуін ашықтан-ашық көзге көрсетті. Мұның өзі қазақ бұқараларының наразылық ашу-ызасын тудырды. 1916 жыл қазақтың буржуазияшыл ұлтшылдарының буынын босатты. Қазақтың буржуазияшыл интеллигенциясының және қазақ байының қазақ халқын сатып кеткен предателдігі, қорқақтық сатылғыштық бет пердесін ашты. Осылармен бірге Қазақстанда 1916 жыл оқиғасының жалпы дүние жүзіндегі болып жатқан оқиғалармен нық байланысты екені ашылды.

1916 жыл патша үкіметінің құлауын, күйреуін үдете түскен жыл болды. Империализм шынжыры әлсіз буыннан үзілді. Қазақтың бұқара халқының революцияшыл ұлт-азаттық қозғалысының және қазақ интеллигенциясы мен қазақ байларының буржуазияшыл ұлтшылдық қозғалысының арасы жіктеліп мүлдем айырылды.

1914-1917 жылдардағы империалистік соғыстың ауыртпалығы қазақтардың арқасына аяздай батты. Үй басынан жиналатын 3 сом алым, 3 сом 50 тиын болып көбейді. Онан басқа қазақтар 3 сомнан земский салық төледі. Онан соң тағы 3 сом салығы шықты. Салықтардың көбі, ең алдымен, кедейлерге қатты тиді. Оның үстіне тағы да талай еріксіз алымдар, реквизиция дейтіндер шықты. Соғыс пайдасына «ерікті алым» тағысын тағылары басталды. Мұның өзі әлденеше миллион сомға жетті. «Тиянақты бағамен» ат жинау, түйе жинау, ет тапсыру тағы басқалар қазақтың көшпелі мал шаруашылығының құтын шайқатты, күшін әлсіретті. Қазақтың базарда 150 сомнан 200 сомға шейін сататын атына қазына 30-50 сом төледі. 10-12 сомның қойына 4-6 сом төледі, тағы сондайлар. Реквизиция ай сайын молая түсті. Байлар болыстарға сүйеніп, мемлекетке тапсырылатын салықтың ауыртпалығын қазақ халқының көпшілігіне — қалың қара бұқараға аударуға тырысты. Жергілікті әкімдердің парақорлығы, сатылымпаздығы арқасында байлар бұл мақсатын орындай алды. Темір жол стансаларына қазына жүктерін тасу үшін (көпшілігі астық) еріксіз түрде көлік алу, қазақ аудандарына айрықша ауыр тиді. Бұл міндет жақсы жол жоқ қазақ даласында қазақ шаруашылығын өте-мөте күйзелтті. Соғыс майданына үсті-үстіне адам ала берген сайын Қазақстандағы келімсек (переселен) орыс деревнясы жұмысшы күшінің зәрулігіне ұшырады, адам азая бастады. Күн санап өршіп бара жатқан қымбатшылықтың салдарынан переселен кулак-ауқатты, орташа шаруалар, жесір қатындар және басқалар батырақ жалдай алмады. Үкіметтің бұл жөнінде қолданған шарасы ұлт алакөздігін, ұлт араздығын туғызуға себеп болды. Үкімет қазақтарды переселендерге көмек етуге еріксіз қосты, қазақты орыстың егінін салып және орып беруге міндеттеді. Үкіметтің бұл шарасы қазақтарды ызаландырды, ашуын келтірді, қазақ, кедейлерін жоқшылыққа ұшыратты.

Мұның бәрі қанаушы, езуші орыстарға және соғыстың барлық ауыртпалығын халық бұқарасына салуға тырысқан «өзінің» жергілікті қанаушыларына қарсы іштен тынған бұқараның наразылықтарын туғызды, даланы күңкіл ашу-ыза керней бастады.

Қазақтың көпшілігі ашықтан-ашық Ресей патшасының соғыста жеңілуін тіледі. Патша әскерінің ойсырай жеңілгені туралы, немістердің, әсіресе түріктердің жеңгені туралы хабарлар қазақ даласында артығырақ даурықтыра айтылып жүрді.

Думадағы ұлы орыс шовинистері мен патшашылдар (монархистер) 1916 жылдың басынан былай бұратана («инородец») халықтар деп аталатындарды майданның ту сыртындағы (тылдағы) жұмысқа шақыру қажеттігі туралы мәселені қатты көтере бастады. Бұратана халықтарды адам деп санамай, мал есебінде майдан сыртындағы жұмысқа «реквизиция» етілсін десті. Бұлар патшашылдардың «қанының кұны» туралы ұсыныстарын түсіндіріп айтқанда ұсақ бұратана халықтар соғысқа бармай отыр, олар үшін орыстар соғыста қан төгіп отыр. Олар орыс қанының құнын өтесін деген даурыққан сөздеріне кадеттер қарсы шықпады. Қайта кадеттердің басшыларының бұл мәселеде патшашылдармен ым-жымы бір болды. Орыстың империалист» буржуазиясының бұл құқы патша үкіметінің колонизаторлық (отар) саясатына мейлінше ерік берді де, патша үкіметі Ресейдің артта қалған отар халықтарына ақырғы аяусыз шабуылын күшейтті. 1916 жылдың 25 июнінде (бұратана халықтардың) 19 бен 31 жастың арасындағы еркектерін майданға жұмысқа алу туралы патшаның жарлығы шықты. Соғыс феодал империализмінің осы соғысы қазақтың бұқара халқына жұмсалып отырған соққы болғандықтан, қазақтың буржуазияшыл интеллигенциясы көпшілікке қандай бір жеңілдік «сұрап алар» деп қазақ бұқарасы күтіп тұрмады.

Қара жердей алып шыдамдылықтың да шегіне жетіп, шеңберінен асып төгілетін кезі жетті, бұрыннан ішке жинала келген наразылық сыртқа шықты.

Қазақтың ауылы патшаның жарлығына қалың қара шаруалық соғыспен жауап берді.

Қазақтың барлық ең даласындағы қазақ ауылдары өзін езуші патшаның әкімдеріне және олардың құйыршықтары бай атқа мінерлерге қарсы көтеріледі. Қазақ бұқарасының ұлт-азаттық қозғалысының толқыны, қазақтың буржуазияшыл ұлтшылдардың барлық саясатына және тактикасына (әдістеріне) қайшы келді. Қазақ бұқарасы ұлтшылдықтан мүлдем қол үзді. Өз қолымен езушілерге қарсы тура революцияшыл күрес жолымен жүрді.

Қазақтың көпшілік көтеріл ісіне патша үкіметі, орыс буржуазияшыл партиялары және қазақтың сатылған буржуазияшыл ұлтшылдары бірлесіп қарсы шықты. Байлардың көпшілігі де көтеріліске қарсы болды.

Көтерілістің ең басты қозғаушы күші қазақтың кедейі және мал баққан орташалар бұқарасы болды.

Қазақтың халық ақындарының бірі Нармамбет 1916 жылғы халықтың азаттық көтерілісінің қайдан басталуын төмендегі өлеңімен суреттейді:

Сарыарқа сайран жерім-ай!

Салқын да самал елім-ай!

Сандалдай тауың тізілген,

Өлкелі өзен, көлім-ай!

Патша, саған не болды мұнша алдап?!

Жігіт алғың келеді бізден тандап.

«Қорыққанды көп қуса батыр болар»,

Қарсы шықтық бүл күнде қару қамдап.

Қиянатты әуелі дінге қылдың,

Жер-суды тартып алып елге қылдың.

Жұрт қатар правода бола алмадық,

Шаруаның малымен бірдей қылдың.

Осындай күй болды ғой басымызға,

Солдат сұрап жабыстың жасымызға.

Көтерілістің барысын зерттегенде Қазақстанның барлық облыстарында болған қозғалыстың тарихын талдап өтуімізге мүмкіндік болмады. Біз көтеріліс болған жерлердің ең негізгі орындарын ғана айтпақпыз.

1916 жылғы көтеріліс патшаға қарсы нағыз бұқаралық халық соғысы болды. Көтерілістің көсемі қазақ кедейлерінің өкілдері болды. Халық көтерілісінің сондай бір көсемі Торғай облысындағы Амангелді Иманов болды.

Амангелді қыпшақ руының ішіндегі нашар атаның баласы Бегімбет тұқымынан еді. Бұл Бегімбет руының тарихы мынадай: 1836-1846 жылдардағы Кенесарының көтерілісі кезінде Амангелдінің бабасы Иман Кенесарының батыры болған. Патша әскерінің қысуымен Кенесары Торғай облысынан кеткенде, Иман онымен бірге көшіп кеткен, сірә, Кенесарымен бірге өлген болса керек. Кенесары көтерілісінде қазақтар арасында Иман атақты, белгілі адам болған. Ол жаудан қорықпайтын, атқа мықты жау жүрек батыр екен. Патшаның әскері Торғай облысын алып, Кенесарының қозғалысына қосылған руларға қысым, шабуыл жасағандықтан, Бегімбет руы жазаланып, быт-шыты шығып тозғындап, кедейленген, азайған.

Амангелдінің әкесі Үдербай кедей боп, байлардың малын баққан. Амангелді 1877 жылы (Қазақша жыл санағанда сиыр жылы) туған. Оның туған жері Қайдауыл болысы (бұрын Сарыкөл деп атаған). Амангелді жасынан кедейліктің, ауыр еңбектің бейнетін тартып, қой бағып, ер жеткен соң байдың жылқысы баққан.

Көшпелі ел тұрмысында әлсіз, нашар, аз руды ірі байлар аяусыз қанап, езіп отыратыны белгілі. Оның бер жағында Амангелдінің бабасы Кенесарының төлеңгіті болған.

Кедейлер байдың қиянатына қарсы шыққанда барымтамен кегін алатынын жоғарыда айттық. Барымта жасағанда қазақтың байларының не болмаса переселен кулактарының малын талап, айдап әкету жұмысында атқа мықты, мерген-атқыш, тайсалмас ер жүректі адамдар шыққан. Сондай тайсалмас ер жүрек «бүлікшілдің» бірі Амангелді Иманов еді. Байлардың зәресін алған, оларға террор жасаған кедейлердің батыр басшысы Амангелді өзінің округінде өте белгілі адам болды. Байлар, болыстар, билер Амангелдіден қатты қорықты. Патшаның жергілікті әкімдері Амангелдіні ұстай алмайды, оны тұтқындаймыз деген ісінен түк өнбеді.

1916 жылы 25 июньде патшаның жарлығы шыққаннан кейін Торғай уезінің қазақтары дүрілдей бастады. Бұқараның тізе көрсетуімен ақсақалдар жігіт алу ісіне қарсы сөйлей бастады. I Николай патшаның ит терісіне (пергамент) жазған грамотасында қазақтар соғыс кызметінен мәңгілікке азат етілген, мына жігіт жию жергілікті әкімдердің, байлардың және болыстардың ісі екен, ақ патша мұны білмейді екен деген өсектер таралды.

Қазақ байлары састы, ақсақалдар ақша жиып, Петроградқа патшаның өзіне арыз беруге бір-екі епті адамды жібермек болды. Тілмаш Сейіл Қабақов және атқа мінген Байжан Тоққожин патшаға арыз бергелі Петерборға барды. Кеткен екеуінен жауап келгенше ақсақалдар жігіт жиюды, тізім жасауды үйтіп-бүйтіп кешіктіре берді. Ондағы ойлары үкіметтен жеңілдік аламыз деп күтті. Бірақ патшаның әкімдері ақсақалдарға қысымды күшейтіп, олардың жауапты болатынын ескертіп, кей жерде ақсақалдарды абақтыға жапты. Барған өкілдері Петроградтан түк бітіре алмай, арыздары қалып, салы суға кетіп, кейін қайтады. Халық бұқарасының көтерілісі ілгері барған сайын ұлғая берді. Ақсақалдар, болыстар екі оттың ортасында қалды. Бір жағынан, патша чиновниктерінің бұйрығына, екінші жағынан, көпшіліктің қысымына кездесіп, не істерін білмей әбден естері шықты. Істің тізгіні бұқараның және оның басшыларының қолына көше бастады. Өздері жасап алған қару-жарақтарымен (найза, қылыш, балта тағы басқалар) қаруланған, бай ақсақалдарды және болыстарды өлтірмек болып, үрейлендіріп жүрген топ-топ адамдар жасақтала бастады.

Осы топтардың арасында Амангелді Иманов және кедей Қияқпай Үлкенбаевтың топтары ерекше үздік шығып басқаларға ықпалды бола бастады. Амангелдінің тобында 200 мерген, Қияқпайдың тобында 300 мерген - атқыштар, аңшылар болды, құс ататын мылтықпен қаруланған адамдар болды.

Болыстардың және «ардақты адамдардың» мүлдем есі шығып, түк істей алмайтынын көрген соң, Торғайдың губернаторы көп адамдарды абақтыға жаба бастады. Мысалы, 25 июньдегі патша жарлығын қазақшаға дұрыс аудармағаны үшін Торғайдың уездік исправнигінің іс жүргізушісі Байқадам Қаралдин, ауқатты және бай адамдардан: Токин және басқалар тұтқынға алынды. Онан соң губернатор жұртты «қорқыту» үшін елге соғыс отрядын шығарды.

Сентябрьдің бас кезінде Торғай қаласынан 60 километр жерде Торғайдың исправнигінің орынбасары Ткаченко бастаған отряд Қияқпай Үлкенбаев бастаған көтерілісшілерімен соқтығысып қалды. Ткаченко айнала қамауда қалып, амалсыздан Торғайға қарай шегініп бара жатып, 30-дан артық адамды тұтқындап ала кетті.

Осы алғашқы айқасу қазақтың қаласын ду көтерді. Іштен тынған наразылық, жалтақ, кіжіну, сөйлесіп байқауға ұмтылған солқылдақтық, болымсыз қарсылық ету сияқты алғашқы кездегі жүрексіздіктен шығып, бұқара енді ұйымдасып белсене қимыл жасай бастады. Қазақтар, ең алдымен, жеке ру арасындағы кикілжіңді қойып, жалпы бір ру ыңғайымен бірігуге тырысты. Бүкіл қыпшақ бір болып және бүкіл арғын бір болып, екі ру осылайша ұйымдасты. Патша әкімдеріне қарсы қозғалысқа жалпы бір басшылық керек екенін жұртшылық сезді. Қазақ елінің артта қалған надандық жайында феодал-рушылдық қалдықтары басым болып тұрған жағдайда, қозғалыстың ұйымдастыру түрі ру ыңғайымен құрылатыны белгілі. Барлық қыпшақтар бір «ханның» басшылығына бірікті. Арғындар да, басқалар да солай болып бірікті. Қыпшақтар «барымтаға» қатынасқан, бұрын болыс болған, жұртқа ықпалы бар Әбдіғапарды «хан» сайлады.

Бірақ қозғалыстың жаны, жүрегі, оны нақты ұйымдастырушысы Амангелді Иманов болды. Олай дейтін себебіміз — қозғалыстың нақты іс жүзіндегі жетекшісі және ханның бірінші кеңесшісі (советнигі) Амангелді болды. Оның 200 мергеншілер отряды көтеріліс жасағын әскердің ұйытқысы болып табылды. Қалған бұқараның бәрі осыларға еріп отырды.

Қыпшақтармен қатар, арғын руы да көтеріліс жасауға ұйымдасты. Олар өзіне басшыға Қажым Оспановты «хан» сайлады.

Октябрьдің 23-інде көтеріліс жасаушылар Торғай қаласына жақындады, Торғай мен Шалқар стансасы арасындағы қатынасты тоқтатты. Барлық патша стансаларын өртеп және Торғай мен Шалқар арасындағы барлық телеграф сымдарын үзіп кетті. Қыпшақтар мен арғындардың біріккен күштері Торғайға қарай жүрді. Соғыс қимылына басшылық ету Амангелдінің қолына көшті. Көтеріліс жасаушылардың басшылары кеңескенде, Әбдіғапар «хан» сабыр қылып тоса тұру керек деген саясатты айтады. Ол Торғайды айнала отырып, қаланың халқы суын ішіп отырған Торғай өзенін бұрып жіберейік, қолға беріліңдер деп қаланың үкімет адамдарына сөз салайық деген ұсыныс жасайды. Әбдіғапардың қай бағытта болса да іске белсеніп кіріспейтіндігі сезіледі, үкімет адамдарымен бітісерміз деп үміттене берді.

Бірақ сол бағыттағы жалпы жағдай ымырашылық істеуді көтермейтін еді. Өйткені, әрбір олқылы-толқылы ойлау, солқылдақтыққа салынып көтерілісшілердің арасына іріткі салып, қатарын ыдырататын еді. Қозғалысқа амалсыздан қатынасқан байлар, ауқаттылар көтеріліс басталысымен-ақ патша үкіметімен келісудің шарасын іздеген еді.

Амангелді елдің әлгіндей ниетін жақсы ұға білді. Ол өзі көпшілікті нақты ұйымдастырушы адам болғандықтан, бұқараның нағыз басшысы болғандықтан, үзілді-кесілді қимыл жасауды талап етті.

Әбдіғапардың қарсылығына қарамастан, Амангелдінің айтуы бойынша Торғайды басып алуға шабуыл жасауға бел байланады.

Торғай қаласында патшаның соғыс отрядтары, 200-300 солдаты және бір пулеметі, жүз атты казак-орыстары бар еді.

Торғайдың соғыс началнигі Загайнов казармаға тығылып қаланы иесіз қалдырмақ болады. Бірсыпыра бағытта сөйлесіп кеңескеннен кейін Загайнов мылтық ұстауға жарайтын адамдардан, әскерге көмек беру үшін қала адамдарын құралдандырып, дружина ұйымдастыруға рұқсат береді және осы дружинаға мылтық-сайман береді. Қалалық дружинаға басшы болып учитель Курбатов тағайындалады. Амангелді қаланың жан-жағынан шабуыл жасамақ болады. Торғайдың оңтүстік және күнбатысынан арғындар, солтүстік және шығыс жағынан қыпшақтар ат қоюға тиісті болады. Бірақ бұлар толық бірлесіп тізе қосып қимыл жасай алмаған. Арғындар кешігіп шабуыл жасаған. Амангелді өзінің отрядының басында болып, жауып тұрған пулемет оғына қарамастан, қалаға кірді. Сөйтіп, соғыс басталды. Амангелдінің үзеңгілес жолдасы Кейкі қалалық дружинаның началнигі Курбатовты өлтірді. Көтерілісшілер қаланың жан-жағынан өрт қойған, бірақ көтерілісшілер казармадағы гарнизонды ала алмады. Соғыс таңертеңгі сағат 4-тен күндізгі 3 жарымға дейін созылды.

Алайда Торғай қаласындағы әскердің күші әлсіреп, көтерілісшілер қаланы алуға таянып қалды. Сондықтан патша үкіметі ондағы әскермен қала халқын құтқаруға тездетіп соғыс күшін жіберді.

Дәл осы уақытта көтерілісшілердің арасына да іріткі кіріп, қатары ыдырай бастайды. Арғын руынан шыққан алашордашылар Ахмет Байтұрсынов, Міржақып Дулатов, Ахмет Бірімжановтардың (бұрынғы мировой судья және Мемлекеттік 2 Думаның мүшесі) үгіттеуі арқасында арғындар патша әкімдеріне бой ұсынды. Олар арғыннан шыққан алашордашыл «көсемдерінің» тілін алды, сөзін жықпады. Арғын көтерілісшілерінен басшы болып сайланған Қажым хан патшаға шабуыл жасағанда алынған 40 мың сом қазына ақшасын қайырып берді.

Қыпшақтардың адамдары да ыдырай бастады. Мұхаметхан Баймұратов, Жембай сияқты ірі байлар және басқалар қалаға қашты. Осы уақытта патша үкіметінің жіберген әскері жақындап қалады. Көтерілісшілер Батбаққара жағына қарай шегіне бастайды. Патша әскерінің бастықтары көтерілісшілердің күшін құртуды ойлап, шегініп бара жатқандардың тезірек ізіне түсіп қуа бастайды. Атты әскерлі гусарский полкі көтерілісшілерді қуып жөнеледі.

Бұл арадағы Амангелдінің міндеті гусарский полкісін бөгет жасап, көпшілік бұқараның шегінуіне мүмкіндік бермеу болды. Ол гусарский полктің келе жатқан жолына тосқауыл ретінде бірсыпыра мергендермен өзі бас болып, қарсылық жолын тосып жатты. Оны тосқауылшылар жаңағы полкпен екі рет соғысып, екеуінде де гусарский полктің бірсыпыра адамдары оққа ұшты және полкті ілгері бастырмай тастады (Құм кешу және Жоламанда болған соғыстарда).

Көтеріліс отрядының жетекшісі Жағыпар Байбосынов Жоламандағы соғыста оққа ұшты. Бірақ отрядтың қалғандары өздерін алғызбады, соғыса берді.

Жағыпардың отрядын құтқаруға өзінің мергендерімен Амангелді патшаның әскерімен қолма-қол соғысады. Қараңғы түскенше алдырмай соғысып жүріп, қараңғы түскен соң кейін шегінді. Өлгендерінің сүйегін және Жағыпарды өзімен бірге ала кетеді.

Сөйтіп, патша әскері көтерілісшілерді тас-талқан ете алмады. Көтерлісшілер қыс жақындап келе жатқанын еске алып, әскер бара алмайтын құмға қарай шегінді. Амангелді шегінгенімен, оған жасып, мұқалмады. Амангелдінің маңына нақты белсенді адамдар жиналды, олар осы бетінен қайтуды ойлаған да жоқ.

Торғай қазақтарының көтерілісіне қатысушылардың бірі — Әліби Жангелдин жолдас.

Қазақ кедейінің баласы Әліби Жангелдин оқу іздеп және күн көру үшін өз ауылынан ертеде шығып кетті. Патша отаршылары — миссионерлер қазақты шоқындыру саясатында Әлібиді өз мақсаттарына пайдаланғысы келді. Бірақ олардың бұл істерінен түк шыққан жоқ. Патша үкіметі Жангелдинді шет мемлекеттерге барып келіп жүрген (ол Еуропаның, Азияның бірнеше мемлекеттерінде болған) сенімсіз адам деп санап, оны айрықша бақылауға алды. Қазақстан жерінде жүруге Әлібиге рұқсат етпей қойды. Әйтсе де Әліби ауылдан қол үзіп кеткен жоқ. Амангелді Имановпен жақын байланыс жасап тұрды.

1916 жылғы көтерілістің алғаш шыққанынан кейін-ақ Әліби жасырынып Торғайға келіп, көтеріліске қатынасты. Патша әскерлері көтерілісшілерді ығыстыра бастаған кезде, Әліби көтерілісшілердің Торғай қаласына жазалаушы отрядтың келе алмайтын жеріне шегіну планын жасау жөнінде Амангелдіге көмек көрсетеді. Жоғарыда айтып өттік, көтерілісшілер күресте бекем болып, табандылық көрсетті, патша әскері оларды қайтара алмады.

Алайда көтерілісшілерге көмек көрсетілмесе, көтерілісшілердің алдағы болашақ халі ауырға соғатыны айқын еді. Сонда көмекті қайдан күтпек? Жалғыз-ақ үміт — революцияның басталуы еді. Революция ұзамай болатынын болжаған Әліби көтерілісшілер арасында бұл сенім, бұл үмітті нық сақтады. Көтерілісшілердің рухын көтеріп жүрді. Сонымен қатар көтеріліс басшыларының тағы да бір жоспары бар еді. Ондағысы — көктемде патша әскерлерінің шабуылы басталысымен Қытай, Ауған немесе Иран жеріне өтіп кету болатын. Ол үшін басшылардың бір жиналысында күнбатыс Қытайға, Ауғанстанға және реті келсе, Түркияға жіберуді, олардан көмек сұрауды ақылдасты. Ауғанстанға баратын өкілдердің арасында Жангелдин жолдас болды. Ол Қызылордаға қарай бет алып жүріп, қыстың қиын күндерінде Қарсақпайды өтіп, Қызылқұм арқылы Бұқараға барды. Жангелдин жолдас Ауғанстан шекарасына өтуге тақалғанда, Ресейде февраль революциясы болғандығы туралы қуанышты хабар алды.

Патша жандаралдарының ресми мәліметтерінде Торғай облысындағы көтеріліс сондай үлкен және қауіпті көтеріліс деп айтылған. Торғай қаласын қамаған көтерілісшілерден Торғайды босату үшін Қазан соғыс округінің әскерінен генерал-лейтенант Лавреньтев бастаған жеке әскер отряды құрылады.

1916 жылы 2 ноябрьде отрядтың басты күштері Шалқар стансасынан шығып, Ырғыз қаласы арқылы Торғайға шабуыл жасауға жөнелді.

Ноябрьдің 9-ы күні кешке жасауыл Мокутиннің қол астындағы екі жүз елу атты казак-орыс әскері бар, екі зеңбірегі және екі пулеметі бар жазалау отряды Ақшығанақтағы почта стансасына жетті (Торғайдан 70 шақырым жер).

Ал 8 ноябрь күні осы отрядтың шолғыншылары көтерілісшілердің шолғыншыларымен (разведка) кездесіп, қақтығысып қалды. Подполковник Котомин бастаған соғыс отрядының алды бұлардың келе жатқан жолына көтерілісші қазақ отрядтарының жасаған тосқауылын 14 ноябрьде быт-шыт қылып ыдыратып, 16 ноябрьде Торғай қаласына кірді. Ресми мәліметтерге қарағанда, Лавреньтев отрядының қолы үлкен қиыншылық көріп, көп азап тартып, Торғай қаласына қарай келе жатты.

Орталықтағы соғыс үкіметі Торғай уақиғасынан аса қатты шошынды. Ең жоғарғы әскербасы екі полк атты казак-орыстарды және үш пулемет командасын Герман соғысы майданы нашальнигі Торғай облысына жөнелтті. Лаврентьев бастап келе жатқандардың көпшілігі Шалқардан шығып, Ырғыз арқылы 3 ноябрьде Торғайға тартты. Басқа бір бөлегі Ақтөбеден шығып, Қарабұтақ арқылы Ырғызға қарай жүрді. 3 бөлімі запастағы Орынбор советінен жүз әскер және 250 атты казактармен қосылып, Қостанайға жеке бір рота болып құралмақ болды.

Қазан соғыс округінің әскербасы 15 ноябрьде соғыс министріне цифрмен (жасырын белгімен) жазған телеграммасында Торғай қаласын құтқару — сонда жіберілген соғыс әскерлері отрядтың алдына қойылған ең таяу міндет еді. Бірақ ноябрьдің 7 мен 8-не қараған түні Торғайды көтерілісшілер алып қойыпты деп білдірді. Подполковник Котоминнің командасындағы төрт жүз атты казак-орыстар, бір рота, 4 зеңбірек және 4 пулеметі бар отряд Торғайдан 88 шақырым жердегі жасауыл Макутиннің әскеріне қосылды. Бұл отрядты жандарал Лаврентьев Торғайды құтқарып алуға арнаған еді.

Котоминнің отряды ноябрьдің 12-нен 13-не қараған түні Ақшығанақ стансасына келіп, жасауыл Макутиннің отрядына қосылды. Отрядтың шолғыншылары 500 кісісі бар көтерілісшілер отрядымен кездесіп, соғысып қалды. Тоңқайма стансасында көтерілісшілердің көп отряды үш жерден жазалау отрядының жолын тосып еді, зеңбіректен жаудырған қалың оқтың күшімен ыдырасты.

Мықтап тынығып алғаннан кейін отряд жолға шығып, Торғай өзенінің сыртындағы қара жолдың он жағында келе жатқанда керуендер және көтерілісші қазақтардың отряды көзіне түсті. Қазақтардың қалың тобына пулемет және зеңбіректен оқ жаудырды. Көтерілісшілердің шолғыншылары қаладан жіберілген атты казак-орыстардың шолғыншыларымен 16 ноябрьде соғысып қалды. Күндізгі сағат 1-де әскердің алды Торғайға кірді. Орынбор запас әскерінің жүз атты казак-орыстарының, алдымен, бір взводы, кейіннен екі взводы және жергілікті әкімдердің ұйымдастырған қалалық дружинасы оңтүстіктен қалаға шабуыл жасады.

Торғайдан Қызылкөлге шейінгі барлық почта стансалары қиратылған, құдықтардың ішіне өлексе және түрлі нәжістер төгілген екен. Солардан адам шыдағысыз сасық иістер мүңкіп, су іше алмай, әскер судан көп зәру көрген. Көтерілісшілер кетерінде барлық ауылды және қыстақты қиратып, өртеп кетіпті. Жасауыл Макутин империалистік соғыста көп қиыншылықтар көрген адам екен. Өзінің айтуынша: «Империалистік соғыста көрген қиыншылықтарды Торғай жорығымен және одан кейін қайту сапарымен салыстыруға тіпті мүмкін емес».

Балпақ стансасындағы бірінші таяныш пунктті алуға 19 ноябрь күні Ырғыздан шыққан жасауыл Фроловтың отряды 22 ноябрь күні таңертең көтерілісшілермен соғысып қалды.

Көтерілісшілер 24 ноябрьдің түнінде телеграф сымын үзді, сөйтіп Ақшығанақ стансасындағы 2 таяныш пунктті алу үшін Ырғыздан шыққан Грузиновтың колоннасымен жасауыл Фроловтың колоннасы арасындағы хабарласуды тоқтатты. Қазан соғыс округінің әскербасы генерал Сандецкий дабыл қағып жатты. «Хал нашар, чайкілер оңтүстік жағынан тиіп, Ырғызды басып алып, қыстақтарды өртеп жатыр»,— деп жазды Сандецкий. Ол орталық үкіметтен техникалық қатынас құралдары және өзінің керуені бар, тұрақты офицерлері бар жеке бір әскер колоннасын жіберіп, жәрдем көрсетуді сұрады.

23 ноябрь күні жасауыл Грузиновтың отряды Қызылкөл стансасына келіп, ондағы жасауыл Фроловтың отрядына қосылды. Көтерілісшілер отрядымен соғысқанда Фроловтың отряды 21 және 22 ноябрь күні 43 снаряд (зеңбірек оғы) шығарды. Роталар 2300 патрон, атты казактар 4000 патрон шығарды. Жаяу әскер 500 қадам жерден мылтық атты. Көтерілісшілер қарсы тұрып, соғысқа кетті.

Жандарал Лаврентьев жалпы жағдай туралы мынадай хабар берген: «Торғай облысындағы барлық халықтың саны 450 мың болса, Торғай және Ырғыз уездеріндегі көтеріліс шығарған болыстардағы көтеріліске қатынасушы адамдардың саны, мөлшерлеп айтқанда, 50 мыңға жетеді. Әрбір көтерілісшілер әрбір болыстарда бытырап жүр. Бірақ олар Торғай, Ырғыз қалаларына Қарабұтаққа және темір жол бойында қарсы қимыл жасай отырып, көп қол болып бір орында бірігуге тырысып жатыр. Қырғыздардың (қазақтардың) аса шапшаңдық қимылына, олардың бір орында тұрмай жедел қозғалып, жүріп кететіндігіне қарағанда, оларға тезден соққы беріледі деп есептеуге мүмкін емес».

Жасауыл Фроловтың отряды Қызылкөл стансасындағы көтерілісшілермен ұрыс жасады. Ноябрьдің 22 күні кешке жасауыл Грузиновтың колоннасы Қызылкөлге жақындады. Көтерілісті басу жұмысының жалпы жолбасшысы, Қазан соғыс округі әскербасы жандарал Сандецкий бұл өлкедегі көтерілісшілерді басуға кемінде 1-2 жыл керек деген сенімде болды. Сондықтан Сандецкий үнемі ұзақ соғысқа дайындалуды, жеткілікті әскер күшін жасауды ұсынды. «Сандецкий орыс үкіметінің абыройын сақтау үшін әскерді аздап-аздап көмек ретінде жібергеннен гөрі керегінен артық мөлшерде бірден-ақ көп жіберген жақсы» деген пікірін білдірді.

Көтерілісшілердің қозғалысы күннен-күнге күшейді. Көтерілісшілер Ташкен темір жолының батыс жағына да жетті. 20 ноябрьде Мұғаджар стансасынан 60 шақырымдағы Мұғаджар тауында және Орал облысы Темір уезінің бірнеше жерлерінде көтерілісшілер отряды бар екені білінді. Көтерілісші қазақтар жасанған жауға тайынбай дүрмекпен тұтас, қатарын жазбай атқоятын болды. Олар тынығып жатқан уақытында айнала 25 шақырым жерге шейін күзет қойып және шолғыншылар жіберіп отырды. Көтерілісшілер, патша әскерінің қардай боратқан оғына қарамастан, тамаша ерлік, орасан қайрат, жауынгерлік көрсетті. Жазалау отрядының арасында қатынас жұмысы өте қиын болды. Өйткені қазақтардың отряды телеграф сымын үнемі үзіп, қиратып отырды. Жандарал Лаврентьев, ең болмағанда, «үш радио-телегаф стансасы» және аэропландар жіберілуін сұранды. Қазан соғыс округінің әскербасы Сандецкий жазалау әскерінің нашалнигінің бұл өтінішін жақтады. Сандецкий: «аэропландарды жіберу ең қажетті шараның бірі болып табылады. Өйткені орданың көтерілісшілеріне аспанда аэропланның көрінуі қорқыныш туғызады және көтерілісші қазақтар қарсы шығып соғыспай, далаға қарай жалтарып қашып кетеді. Ал қаражол бойымен жүріп отыратын біздің отряд жазық даланың толып жатқан құмына, төбелеріне жасырынатын қазақтарды қуып жете алмайды. Аэроплан тез жіберілудің тағы бір қажеттігі көтерілісші қазақтардың азық-түлік запасын құртып, оларды тезден өзімізге бағындыру үшін керек, ал қысқы аяз қатты суық және боран, жауын-шашын басталмай тұрып көтерілісшілер бағындыруға асығу керек», - деді.

Бірақ бас штаб жандаралы Лаврентьевтің сұраған жүк машина, автомобиль, аэропландар, радио станция және телеграфтарын мынадай деп жібермей қойды: «Осы күнгі көтеріліс жасап жатқан қырғыздар (қазақтар) соғыс жабдығы жөнінде біздің әскеріміз баяғыда Орта Азияны бағындырғандығы жауларымыздан күшті емес, оның үстіне біздің осы уақыттағы әскеріміз бұрынғыдан әлде жақсы қаруланып отыр. Біздің әскерімізде қазір тез атысатын бесатар (винтовка) және пулеметтер бар. Ол сияқты қару-жарақтар көтерілісші қазақтарда жоқ. Оның бер жағында жоғарыда айтылған техникалық жабдықтар біздің батыс Герман майданындағы әскерімізге өте қажет болып отыр».

Торғай қаласын босатып алғаннан кейін жазалау отряды Сабынкөл және Қарақоға маңындағы Тәуіп, Аманқұл, Қызылжар болыстарындағы қазақтарға қарсы шабуылға бет түзеді. Көтерілісті басу үшін жазалаушы әскерлердің нашалнигі Лаврентьев, подполковник барон

Розеннің командасындағы атты отрядты Ырғыздан Сабынкөл және Қарақоға көлдеріне қарай жөнелтті. Ол отряд запастағы атты полктің 6 маршавой эскадроны, 101 жаяу әскер запас полкінің бір ротасы, запастағы 3 артиллерия бригадасының 2 зеңбірегі және 2 пулеметі бар еді. Былайша айтқанда, барлығы 6 эскадрон, 2 зеңбірегі және 2 пулеметі бар бір рота әскер болды.

Барон Розеннің отряды келе жатқанын естіп, қазақтар өздері оларға қарсы шықты.

30 ноябрьде Розеннің отряды көтерілісшілермен соғысты. Бас эскадрон маневр жасап, көтерілісшілерді соғыс тәртібіне дайындалып жатқан отрядқа қарай жұмылдыру үшін жалпыламалап беріп ат қойды. Көтерілісшілер де жалпылама қара құрым топ болып ат қойды. Қазақтар зеңбіректің, пулеметтің және мылтықтың жауып тұрған оғына қарамастан, тоқтаусыз шабуыл жасай берді. Отрядтары көп шығынданған соң ғана олар кейін қарай сырылды. Бірақ іле-шала бір төбенің тасасына барып жиналып, қайыра шабуыл жасады. Көтерілісшілер, көп адамдары өліп, жараланған соң, бет-бетімен жан-жаққа бытырап шегінді.

Декабрьдің 11-і күні Сандецкий өзі Шалқар стансасына келіп, сол жерде істің жайымен танысты. Сандецкий істің жайымен танысқанда төменгі қорытындыға келген: «Қазақтар бүл қозғалысқа қай жағынан қарағанда да ерте уақыттан және тиісті планмен дайындалған. Көтерілісшілер мейлінше жылы киінген, оларға тіпті найза өтер емес. Осы уақытта казактардың жеткілікті азық-түлік запасы бар. Осы жылы жазғытұрым керуенмен оларға көп астық келген. Қазақтар үлкен-үлкен чайкі болып соғысып, олар жауып тұрған оқтан қаймықпай, өте батылдықпен шабуыл жасайды. Діншілдігі күшті болғандықтан өздерінің өлгендерін және жараланғандарын тезден жиып әкетіп отырады». Сонымен қабат Торғайдың төңірегінде көтеріліс болып жатқанда, партизан қозғалысы облыстың барлық аймағына жайылды.

Ақтөбе уезінде Ақкемер стансасында 30 шақырым жерде мылтықпенен құралданған 700 шамалы казактар Андреев поселкесінен Сергеевка поселкесіне шабуыл жасады. Торғай облысының солтүстігінде де, ішінара Қостанайда күрес ұласа берді.

1917 жыл туды. Бірақ көтеріліс әлі де жайыла қойған жоқ еді. Шолақсай мен Торғай арасында 2 жүздей әскермен, екі пулеметпен шолып, барлап жүрген Қостанай отрядының нашалнигі полковник Киселев 1917 жылы 14 ғинуарда сыртындағы қамыс ішінен аңдаусызда оқ жаудырып және атты отрядтың шабуыл жасауы арқасында ғана көтерілісшілер кейін шегінді деп хабарлады.

1917 жылы 16 ғинуарда Қостанайдың жазалаушы отряды 2 пулемет және екі зеңбірекпен Шолақсайдан Торғайға қарай аттанды.

13 ғинуарда отряд Торғай жолының оң жағындағы Келеті қыстауынан шығып, сол Торғай уезіндегі Шошқалы көлі қыстауына бет алды. Отряд Шошқалыға жетуге бір жарым шақырым қалғанда сол жерде көтерілісші қазақтар отрядқа шабуыл жасады. Торғай уезінің көтеріліс жасаушыларының отрядтары 1917 жылдың ғинуар айына дейін шабуылдарын тоқтатпады. Майдандағы қара жұмысқа шақыру басталғаннан-ақ көтеріліс жасаған Ақтөбе, Қостанай уезінің қазақтары тек 1917 жылдың ғинуар айында ғана өз адамдарын тізім бойынша соғыс басындағы қара жұмысқа берді. Торғайдың оңтүстік жағымен Ырғыз уезіне қараған болыстарының ауылдарынан кейбір үйлер ғана тізімге кірмей қалды.

Бірыңғай қазақ халқы отырған оңтүстік уездер ғинуар айынын ақырына дейін көтеріліс жасаумен болды. Көтерілісшілердің құралды отрядтары патша әкімдеріне террор жасап өлтірумен болды.

Тек 1917 жылдың ғинуар айының аяқ кезінде ғана Ырғыз уезінің барлық болыстары патша үкіметіне бағынғандықтарын білдірді.

Сонда да жеке партизан көтерілісі тоқталмады. 1917 жылы 8 февральда көтерілісшілердің бір кішілеу отряды Торғайдан 8 шақырым жерде Торғай мен Перовский (қазіргі Қызылорда) жолында Берашка деген жерді алып тұрды. Сонымен көтеріліс жасаушылар жаңадан Торғайды, Перовский (Қызылорда) және Ақмола облысы жақтарынан 150 шақырым айнала қоршап алды.

Атбасардың тас көмір қазатын райондарындағы көтеріліс жасаушы қазақтар ұйымшылдығымен тәртіптің нық екенін көрсетті.

Жазалаушылардың жаяу отряды 1916 жылы декабрьде осы тас көмір кеніне келді. Отряд келуінің алдын ала Торғай уезінің Сарытоғай болысының үшінші ауылының қазағы Шендібаев рудниктің бастығына келіп, өзінің көтеріліс жасаушы әскердің мың басшысы болып сайланғандығын және өзінің «ханға» бағынатындығын, қарамағында 800-дей қаруланған қазақтар бар екенін айтты және Атбасардан осы тас көмір кеніне солдаттар келе жатқанын, ханның бұған солдаттарды жіберме деп бұйырғандығын хабарлады. Егер солдаттар келгендей болса, олармен соғысатынын, бірі қалғанша соғысып, зауытқа солдаттарды жібермейтінін айтты. Көтерілісшілер өздерінің осы уақытқа дейін зауытқа тимегендігін, сондықтан зауытпен тыныштықта, бейбітшілікте болып келгендігін ескеріп, зауытты қорғау үшін солдат керегі жоқ, көтерілісшілердің өздері аз зауытты қорғайды деді.

Көтерілісшілердің ерлігі және қайтпас қайраты, жазалаушылар отрядының нашалниктеріне де үлкен әсер етті. 1917 жылы 27 февральда Ырғыздың уездік нашалнигі бұл жөнде былай деп жазды: «Көтерілісшілердің рухы сондай көтеріңкі, бұлардың қаруы құр ғана найза мен қылыш бола тұрса да, қолдарында бесатардан винтовка, басқа пулемет, зеңбіректері бар әскерлерге бірнеше рет шабуыл жасады. Тіпті мынадай да оқиғалар болды, екі жүздеген атты казак-орыс отрядына жалаң найзамен ғана қаруланған жеті қазақ көтерілісшісі қарсы ұмтылған».

Қазақстандағы ұлт-азаттық соғысының тағы бір күшті болған жері - Жетісу облысы қазіргі күндегі Алматы облысы мен Қырғызстан. 1916 жылы июлінің бас кезінде көтеріліс Жетісу облысының Верный (Алматы) уезінің кейбір болыстарында ғана басталды.

Верный (Алматы) уезінде жіберілген Тоқсанбаев деген тілмаш 11 июльде былай деп хабарландырды: «Сахарадағы халық толқуда, қай жерден болса да қайғырып, жылап-еңіреп отырған әйелдерді көрдім. Оларға мен жігіттерді соғысқа қара жұмысқа ғана алады. Олар жұмысты әскердің артында алыста істейді. Сондықтан оларға келер қауіп жоқ деп сахара халқын жұбаттым. Қазақтар бұған нанбады, жігіттерді соғыс майданына апарған соң, олар қайдан қауіпсіз болсын, майданда апарған соң кіргізбей қоя ма десті». Орыстың қара шаруаларында жалшылықта жүрген қазақтар жұмысын тастап, шығып кетісті.

Нарынқол-Шарын учаскесінің нашалнигі 11 июльде қызмет иелерін және елге беделді адамдарды жиғандығын, бұлармен 1000-ға таяу қазақтардың ере келгенін хабарландырды. Келген халық жұмысқа кісі бермейміз.Бұл жолға біреуіміз қалғанша өлімге дайынбыз, жігіт жинауға жәрдемдесетіндердің барлығын өлтіреміз десіп жиылған көпшілік шыға бере болыстық кеңсеге барып, майданға шақырылғандардың тізімін өртеді деп жазды.

Халықтың бір талабы ақжалқыдан найза істеп алады.

Күншығыс Қастек болысы мен күнбатыс Қастек болыстарының қазақтары жазғы аттарды ауқатты бай адамдардан тартып алып, соғысқа жақсы аттарды тандап мінді, ұсталар найза, айбалталар соқты.

Жаркенттің уездік нашалнигі 6 июльде дабыл қағып, «жергілікті халық майданға шақыруды дұшпандық деп қарсы алды, меніңше, майданға баратын қара жұмыскерді әскер күшімен ғана алу керек» деп телеграмма берді. Жаркент гарнизонына жаңадан 100-дей кісі жіберіп күшейтілуін сұрап, 7 июль күні тағы телеграмма берді.

Жетісу облысындағы үкімет орындары бір ай ішінде қаншама күштесе де, қазақтан адам ала алмады. Сондықтан олар қара жұмысқа кісі жинау ісін 15 сентябрьге дейін кешіктіруге лажсыз көнді.

Прижевалский (осы күнгі Қарақол) уезіндегі дұнғандар патша үкіметіне қарсы күресті ең алдымен бастады. 1916 жылы апиын плантациясында кемінде он мыңға дейін дұнған бар еді. Жаркент уезінде де мыңға таяу дұнған бар еді.

Жаркент уезінің көпшілік болыстары, әсіресе Қарқара, Лепсі уезінің солтүстік және күншығыс жақ болыстары, Қапал уезінің кейбір болыстары үгітке көне қоймады.

Көтеріліс Ыстықкөл аңғарында басталды. Бұл көтеріліс батыстан шығысқа қарай тез-ақ өршіді. Көтеріліс толқыны 12 ағұста Жаркент уезінің оңтүстігіне барып қалды. Көтерілісшілердің қара шоғыр қалың тобының Ыстықкөлдің оң жағындағы тау ішіне жиналуының себебі: көтерілісті басу үшін тоқпақтап жіберілген отрядтан басқа Ферғана жағынан Нарынға қарай Орынбор атты казак-орыстарының күшті отрядтары жіберілген еді. Верныйдан (Алматыдан) төте жолмен Ыстықкөлге қарай көп отряд жіберілген еді.

14 июльде Верный (Алматы) қаласындағы соғыс (әскери) үкіметі шабуылға дайындала бастады. Верныйдағы запастағы әскер дружинасы күзет бөліміне бір рота бөлуге тиісті еді.

Сонымен қатар дружинаға көмектесуге соғыс полицияларының командасы құрылды.

Орыс кулактарына өте қорқыныш кірді. Верный қаласындағы жер қожалары мобилизация ісінен туған экономикалық (шаруашылық) дағдарысын тез жою жөнінде 16 июль күні соғыс губернаторына арыз етті.

Мобилизация ісі жергілікті халықтардың ішінде көңілсіздік, үрей туғызды. Әсіресе қазақ батырақтары істеп жүрген жұмыстарын тастап, қожаларынан шығып далаға, тауға кете бастады. Жер қожаларына тынышсыздық туғызды.

Қожалардың жылы сөзбен үгіттеуі, түрлі қолданған әдістері жұмысты тастап қашушыларды еш тоқтата алмады. Мал бағусыз, бақша-огород суғарусыз, пішен жинаусыз қалды, сұлының дәні қиыла бастады. Переселен кулак шаруаларының көпшілігінде батырақ болып тек қазақтар ғана істеуші еді.

Переселен орыс кулактары өз тұсынан: 1) Жергілікті халықтарды соғыс маңындағы жұмысқа алу тәртібі, уақыты әлі белгіленген жоқ.

2) Керекті жүмысшылардың саны әлі белгіленген жоқ. 3) Займ- келердегі және егін-пішен жұмысындағы батырақтар өздерінің қожайынымен жасасқан шарты бойынша жұмысты істей беруге міндетті. Өйткені соғыс маңындағы жұмысқа кімнің алынатыны әлі шешілген жоқ деп жергілікті халыққа жариялауды ұсынды. Кулактар мұнымен қабат: 1) Жергілікті халықтың мобилизацияға іліккендерін бөліп-бөліп жіберуді, сөйтіп, ауыл шаруашылығында істейтін жұмысшылардың майдан жұмысына іліккенін ең ақырғы кезекте жіберуді; 2) Жергілікті халықтардың ішінен мобилизацияға ілінгендерінен егін, пішен және бау-бақша, мал шаруашылығында істеп жүргендеріне жеңілдік беру мәселесін қарайтын ауыл шаруашылық иелерінің (кулактардың деген сөзі ғой —С.А.) қатысуымен комитет құрылуын сұрады. Алайда Верный кулактарының ұсынысымен шұғылдануға патша әкімдерінің мұршасы келген жоқ. Қарғалы сайында (Верныйға жақын) орыс кулактарынан шығып кеткен қазақтар топтанып жиылып қалды.

Қазақтар Лeпci және Қарқара уезінің шекаралығына келіп, майданға шақырылу мәселесін сөз қылды.

Верный уезінің күншығыс Қастек, күнбатыс және Қастек және Тайторы болыстарының қазақтары шалғы, орақпен құралданған қалыпта июль айының орта шенінде, егерде әскер қатарына шақыра қалса, Казанский — Вогороцкий селоларына (Ұзынағаш) және Самсы мен Тарқап стансаларына, Бургун поселкесіне шабуыл жасауға, бұл аудандағы телеграфтарды қиратуға сөз біріктірді. Мұнымен қабат көтерілісшілер Піспек пен Верный арасындағы үлкен қара жолды да кесіп, күшейіп тұрмақ болды.

Ағұс айының бас кезінде Верный уезінің батыс жағында тұрған қазақтар Ұзынағаштан бастап, Қордайға шейінгі почта жолын өз бақылауына алып, телеграф сымдарын үзіп, Самсы, Тарқап, Отар стансаларын тас-талқан қылды. Көтерілісшілер күшті соғыста жеңілдегеннен кейін бір сыпырасы тауды бөктермен Шу даласына, бірсыпырасы Балқаш көліне қарай шегінді.

Көтеріліс жасаған қазақтарға қарсы Самсыдан Асыға дейін Верный гарнизонымен күшті отряд жібере отырып, әскербасылар Жаркент пен Қапалдан көмекке бір ротадан әскер алдырды. Верный кулактарынан 400 адамнан дружина ұйымдастырып, оларды жергілікті қару-жарақ складынан құралдандырады.

Самсы ауданындағы 5 болыс қазақтың көтерілісі өте қуатты түрге айналады.

6 ағұс күні кешке учаскелік нашалник өзінің атты камбой әскерімен бұларға қарсы аттанды. 7 ағұста Приторный селосы маңына Верный дружинасы қарулы күш жұмсады. Көтерілісшілерге бірігуге тағы 2-3 болыс көршілес ел дайын еді. Верный уезінің кейбір болыстары көтерілістің сыңайын біраз байқап тұру жағында болды. Прижевалский (Қарақол) қырғыздарынан көтеріліс жасаушы қазақ болысына шолғыншылар келді. Майданда қара жұмысқа кісі алынуынан қорқып, июль айының аяқ кезінде Ақсеңгір, Ботбай болыстарының 3-4 ауылнайына қараған ел барлық өздерінің дүние-мүліктерін қыстауларына тастап, Балқашқа көшіп кетті.

Піспек уезінің қырғыздары және Верный уезінің, Мойынқұм, Сарытоқым болыстарының қазақтары дұнғандарға елші жіберді. Жиылған дұнған, қырғыз және қазақтар әскерге кісі бермеуге, патшаның өкімдеріне қарсы көтеріліс жасауға ант ішіп, бата қылысты.

Верный уезінің Отар жақ бөлімінің жастары шақырылатын жерге барудан мүлдем бас тартты. Верный уезінің Қорам қаласында балта, пышақ және сойылмен қаруланған 48 ұйғыр 12 июльде Әріп болысты өлтірді. Верный уезінің Жаркент уезімен шекарасындағы Қызылбөрік болысы 3 ағұста көтеріліс жасады. 6 ағұста бұл болысқа жазалаушы отряды (карательный) жіберілді.

5 ағұста Асыдағы ұйғыр халқы көтеріліс жасады. Верный қаласының батыс жағынан 75 шақырымдай жерге 6 ағұс күні кешке көтерілісшілердің отряды көрінді.

Верныйдан Қастекке қарай 152 шақырымдай тауды бөктерлей көшіп жүрген қазақтар 20 ағұста таудан Балқаш көліне қарай көшіп кетті. Ол жерде 3 болыстан құралған найза-шоқпармен қаруланған 2000-ға таяу көтерілісшілері бар еді. Бұлар адамдарын дайын ұстап отыр еді.

Көтерілісші қазақтар дүркін-дүркін Қастек тауына жиналып жатты.

Верныйдан Қордайға баратын почта жолы тек ағұс айының аяғында ғана көтерілісшілерден босатылды. Бірақ Қордай болысы әлі тиышталған жоқ еді. Қастек тауы арқылы Қордайдан Соғата стансасына баратын жол әлі де партизандардың қолында еді.

Көтерілісші қазақтар «Абдолда Байекин өлді» деген хабар алғандар бұл сөзді сигнал, белгі деп түсініп, көтеріліс бастаңдар деп қырғыздарға күн бұрын білдіріп қойған екен. Осы сигнал бойынша 7 ағұста Піспек уезінде көтеріліс басталды.

Піспектің уездік нашалнигі Тоқпақта ерікті дружина құрып, қырғыздар қамап жатқан Самсоновка стансасына қарай бет алды. Кісікебін өзенінің аңғарында, таудың бөктерінде (Самсоновка станциясына 5 шақырымдай жерде) қырғыздардың қалың отряды жатыр еді. Көтерілісшілердің бір тобы әскер отрядына ат қойды. Кісікебіннің тауларына Буам асуына дейін толған қырғыздардың отряды күзет қойып, солдаттардың әрбір қозғалған қимылын қырағы қарауылдап тұрды.

Көтерілісшілерді қырғыздардың отряды Буам асуында Прижевальскийден (Қарақолдан) келе жатқан қару-жарақ керуенін қолға түсіріп, қырық мыңдай оғы мен екі жүздей берденке (құс мылтық) олжаланды.

9 ағұста басталған көтеріліс Шу және Ыстықкөл аймағындағы көшпелі қазақ, қырғыздардың отырған жерлеріне түгел жайылды. Көтерілісшілер Піспектен Прижевалскіге баратын жолды және Рыбачие поселкесінен Нарын поселкесіне баратын почта жолын басып алды.

Патша әкімдері таудың ар жағындағы 9 болыс елдің барлығының беделді адамдарын Піспекке жиды. Майданға қара жұмысқа шақырылған қырғыздардың көпшіліктің қаулыларын (приговорлардың) 2 күннен қалдырмай тапсыруды болыстарға міндеттеді.

Болыстардың барлығы да үндемей отырғанын патша әкімдері ризалығын білдіргені ғой деп түсінді. Беделді адамдардың бәріне қайтуға рұқсат етті. Бірақ олар тіпті жабырқаңқы күйде қайтты.

Сонымен бірге төңкерістегі барлық болыстарға да көтеріліс болып жатқаны туралы хабарлар таралды. Атеке және Сарбақыш болыстарының қырғыздары көбіне көтеріліс жасады.

Ниязбек, Жуанарық, Бөрікші және Семізбел болыстарының көтерілісшілері Қошқардың быт-шытын шығарды. Қарашоқы Жұмағұл және Құрманқожа болыстарындағы қырғыздар Жұмағұлдағы орыс поселкесі мен қазына үйлерін тас-талқанын шығарды. Көтерілісшілер екі топқа бөлініп Тоқпаққа аттанды. Бұларға Тынай және Жаныс болыстарынан тағы үшінші топ келіп қосылды.

Самсы, Боранды, Нұрымбет және Бәйсейіт болыстарынан 5000-ға таяу қырғыздар топ-топқа бөлініп, Тоқпақ пен Покровскийдің шыр айналып шықты.

14 ағұстан 22 ағұсқа дейін күн сайын таңертеңгі сағат 9-дан кешкі сағат 7-ге шейін жазалаушылар отряды табанынан тік тұрып, Тоқпақты қамап жатқан көтерілісшілердің шабуылын тұс-тұстан әрең деп тойтарып тұра алды.

18 ағұс күні әскердің қолына түскен қырғыздың жанынан «Тоқпақтың болысына, ақсақалына және қашқарлықтардың ақсақалдарына мұсылмандардың ең жоғарғы басқармасынан бұйрық. Барлығына бұйырамыз және бұл жөнде бізге хабарландырыңыздар, жоқ қыламыз» деген қағаз шықты.

20 ағұста көтерілісшілердің Тоқпаққа шабуылы сондай күшті болды, үстінен жаңбырша талай адамын қырған пулеметтің оғына қарамастан, сол күні 3 рет шабуыл жасады.

Найза, қанжармен, өздері істеген дәрімен атылатын шиті мылтықпен құралданған көтерілісшілер ең ақырғы рет шабуыл жасауға ұйғарып, жан-жағынан жауға қарсы ат қойды. Бірақ бұларға қарсы күшті қарулар жұмсалды. Бесатар мылтықтан, пулемет, зеңбіректен оқ жауды. Ақырында көтерілісшілер кейін шегінді.

Тоқпақты қамалау бірнеше күнге созылды. Қаланы қамалап шабуыл жасаушылар қаладағылармен атысып, кейде Тоқпаққа тіпті таяу келіп қалып жүрді. Біресе тағы да кейін шегінді. Қалаға көмекке Піспектен шыққан жазалаушылар және отрядтар көтерілісшілерді екі жақтан қоршап алуға айналды. Көтерілісшілер тауға қарай, Қарақол өзенін өрлей жоғары тартты. Патша әскері бұлардың ізіне түсіп қуа бастады. Қуғыншылар бұлардың ізіне түсіп бастады. Қуғыншылар бұларды таудың қоршалған биік шыңына шыққанша қуды.

Көтеріліске әсіресе Піспек уезінің Тоқпақ ауданындағы қырғыздар мен қазақтар өте-мөте белсенді қатынасты.

Мұнда көтеріліске қатыспаған екі-ақ болыс елі, олар: Николаев (дүнген) болысы мен Қарабұлақ болысы.

Көтеріліс сентябрьдің аяғына дейін созылды. Көтерілісшілердің бірсыпырасы өздерінің құралды отрядына арқа сүйей отырып, үй іші, мал-мүліктерімен Қошқар-Жұмағұл сырт жақтарына қарап кетті. Қаратеке болысының қырғыздарының 1500 адамның отряды Белоцарский селосын өртеп жіберді. Бөлекбай болысының қырғыздары 2 ағұста Юрев селосының тас-талқанын шығарды.

10 ағұс күні Піспек уезінің Беловод учаскесінде қозғалыс басталды.

Пржевалский уезіндегі Столыпино дейтін кулактар поселкесі айналасында да күшті соғыс болды. Әрқайсысында 300-500-дей адам бар 3 топ қырғыз Столыпинді 9 ағұс күні қоршап алды. 11 ағұста қазақ-қырғыздар жаңадан жиналып Столыпино поселкесін қоршап алды. Поселкені қорғауға келген жазалаушылар отряды көтерілісшілерден бойсұнуды талап етті. Сонда көтерілісшілер мынадай жазуы бар плакаттарын ілді: «Қырғыздарды солдат еткісі келгендерге мәңгі лағынет».

Көтерісшілер жалғыз қырғыз емес, жер жүзінің мұсылмандарының барлығында көтеріліп отыр және қарсы көтерілуде қырғызда қару-құрал, оқ, дәрі, патрон, жол басшылар бар деді. Қатты соғыстан кейін көтерілісшілер Рыбачие селосына таман кейін шегінді.

Сентябрь айының аяғында Қапал уезінде көтеріліс басталды. 26 сентябрьде соғыстан кейін көтерісшілер Қаратал ауылының сыртына Балқаш көліне құятын Қаратал өзенінің бас жағындағы тауға қарай кейін шегінді. Жазалаушылар отрядтың алдыңғы беттегі шолғыншылары кейін шегінген көтерілісшілерді қуып келе жатып, тасада тосқауылға қалдырған 300-дей адамға кездесті. Көтерілісшілер атыса-атыса, Быжы өзенінен өтіп кетті. Атты казак-орыстар кейін шегінген көтерілісшілерді қуа берді.

Жазалаушы отрядтың шабуылын партизан отрядтары тойтарып, тежеп отырды. Қазақ ауылдары ығысып кеткен көтерілісшілерге тынбай көмек көрсетті. Жазалаушылар, отрядтың нашалнигі былай деп жазады: «Әйелдер, шалдар және балалар ауыл еркектерінің тұратын жерін білмейміз дегеннен басқаны айтпайды. Барлық кигіз үйлерде әйелдер тегісінен нан, шелпек пісіріп сатып, пісірген нандары тіпті көп, әрбір кигіз үйдің шаңырағында кептірілген және шикі күйінде жас еттер ілулі түр, үйінде ешбір жиһаз жоқ, тегі барлығын тығып қойғанға ұқсайды». Жазалаушы отрядтың нашалнигі ең қатаң, аяусыз шараны қолдануды талап етті. «Менің ойымша Қаратал болысындағы көтерілісшілерді шетінен қырып, құртып тастау керек. Малын талауға салып, өздерін басқа тиыштық жасаған болысқа көшіру керек. Сонда ғана бұл барлық қырғыздарға сабақ бола алады» деп жазды.

Лепci уезінде майдандарға жұмысқа шақыру жарияланбастан бірталай бұрын, таяуда қазақтан солдат алды деген лақап жайыла бастады. Майдандағы қара жұмысқа мобилизация жарияланысымен-ақ, ең алдымен, Бақты учаскелерінің Алтынемел, Алакөл, Барлық, Көктал - Қатын асу, Ұржар және Шарбақты болыстарының қазақтары бағынудан бас тартты. Қытайға қашып шығу мақсатымен шекараға қарай ығысты. Ең алдымен, Алакөл болысының қазақтары шолғыншыларға мылтық атып, қарулық қарсылық істеді. Бұдан кейін осы болыстың қазақтары Қытай шекарасындағы Шолақ деген жерде бірнеше рет атыс жасады.

10-12 сентябрьде Лепсі уезінің Мақаншы, Садыр, Мәмбетбай, Қысқаш, Балқаш, Лепсі және Мақаншы-Шынжылы болыстарының ағаш, шоқпар, найза, айбалта, мылтықпен қаруланған 1000-нан аса атты адамы Лепсі уезіндегі Саротовка селосына жақын жерде жаушылардың құралданған отрядына шабуыл жасады. Бұлар отрядтың күші басым болғандығынан ғана кейін шегінді. Қаракөл болысы және оған көршілес Ыстықкөл көлінің маңайындағы қазақтар көтерілісшілерінің жеңіліп, бүліншілікке ұшырауының және Сібірден қалың әскердің шыққандығын есіткеннен кейін майданға жұмыскер беруге риза екендіктерін білдіріп көпшіліктің қаулысын (приговор) жасауға кірісті. Лепci қаласының төңірегіндегі болыстар да осыны істей бастады. Бұлар көтерілісшілер жеңіліп тас-талқан болғаннан кейін жұмыскерлерін Лепсі қаласына әкеле бастады.

1916 жылы декабрьде Лепсі уезіндегі әскербасы бір рапортында: «Бұл маңдағы болыстардың жергілікті көтеріліске катыспағаны қай болыс деген сұраққа жауап беру өте қиын. Жалғыз-ақ мынаны айта аламыз: мұным қата да болмайды. Тек бір дуана адам болмаса көтеріліске қатыспай қалған бірде-бір қазақ жоқ. Бірде-бір қазақ, тіпті қолыма-қол қатынаспаған күнде де жанамалай қатысты. Өздерінің ісіндегі болып жатқан жұмыстарды жасырын ұстап, бейне саңырау - мылқау адамша маңайындағыларға сездірмеді. Бұл болыстар майданға баратын жұмыскерлерді тағайындау туралы қаулыларын бермей келсе және жұмыскерлерін де бермей келсе, бұларды көтеріліске қатынаспады деп қалай айтуға болады. 12 сентябрьде Саратов маңында көтерілісшілердің тұңғыш рет талқаны шығарылғанша қазақтар осыны іздеумен келді. Сол уақытқа дейін бұл уездегі болыстардың бірде-бірі (Мақаншы, Садыр болысынын 1,2,3 ауылдарынан басқасы) қаулыларын тапсырмады. Бұл болыстың қалған ауылдары Саратов жанындағы ашық соғысқа ең күшті қатысушылар болды» деп жазды.

Қазақстандағы 1916 жылғы ұлт-

азаттық көтеріліс. Тарихи очерк.

Алматы, 1936. - 56-73 бб.

ШЫҒЫСТАҒЫ ҰЛТТЫҚ ТӨҢКЕРІСШІЛ

ҚОЗҒАЛЫСТЫҢ ТАРИХЫ

Артта қалған елдердің өсуіндегі капиталдық, социалдық жолдар

Бұл дәуірдің мақсаты — шығыс елдерінде ұлттық төңкерісшіл қозғалыстың қалай өсіп дамыған тарихын Маркс-Энгельс, Ленин, Сталин, Калинин негізімен айтып беру. Капитализмнің шаруашылық дағдарысы неғұрлым артқан сайын, капиталдық тәртіпке меншікті қайшылықтар неғұрлым шиеленіскен сайын, жұмысшы табын қанап, «езілген» елдер — дегеннің еңбекші халық бұқарасын талап, езу солғұрлым күшейіп, азып барады. Капиталдық қоғамда тап қайшылығы өте-мөте шиеленісіп күшейіп барады. Капиталдық елдерде пролетариаттық төңкерісшіл қозғалыс күшейіп, отар елдерде зиянгерлікке, оның ішкі, сыртқы сүйенер тобына қарсы ұлттық - төңкерісшіл қозғалыс үдеп келеді. Жер жүзіндегі төңкерісшіл қозғалыс күшейіп тереңдеген сайын, қисын, білім жағынан талдап тексеріп қарайтын біркелкі және аса маңызды мәселелер туып отыр. Отар ел төңкерісінің алдындағы маңызды мәселелерін, қисын жағынан дұрыс түсініп шығу үшін шығыстағы ұлттық - төңкерісшіл қозғалыстың өсуінде жиналған материал, мәліметтерді толық зерттеп тексеру керек. Оның үстіне жер жүзінде төңкерісшіл қозғалыстың қазіргі дәуірі кеңестер одағында құрылып жатқан дәуірмен кездес келіп отыр. Кеңестер одағы — жер жүзіндегі төңкерісшіл қозғалыстың тірегі. Біздің кеңесті ұлт республикаларымыз, оның ішінде Қазақстан бұрын Ресей зиянгерлерінің отары болды...

Шығыс, шығыстық деп аталатын елдер,

зиянгерлердің отарлары, шала отарлары

Шығыс деген сөзді біз қалай түсінеміз? Шығыс деп Азияның, солтүстік Африканың артта қалған елдерін айтамыз. Бұлардың бектік дәуірінен капиталдық дәуірге көшуі кешеуілдеп иә тоқтап қалған. Шығыс елдерінің «алдағы» буржуалдық Еуропадан қанша «кейін қалған» ол елдердегі капиталдық дәуірден бұрынғы коғам қатынасының барлығына қарай белгіленеді. Шығыстың елдері осындай артта қалғандығынан зиянгерлердің шала отары болып отыр. Шығыс халықтары — алдағы зиянгерлік мемлекеттердің қатты қанауына түсіп, жемі болып отырған езілген елдер. В.И.Ленин Коммунистік Интернационалдың 2 Конгресінде зиянгерлерге қараған отарларды, шала отарларды езілген елдер екенін айтты: «Зиянгерліктің өзгеше бір белгісі сол — біз көріп отырғандай жер жүзі қазір саны көп езілген халықтар мен басқаларды езетін, қолында сансыз байлығы, күшті әскері бар, саны аз халықтарға бөлінеді. Етер біз жер жүзінің халқын 1 % миллиардқа шақсақ, дені, миллиардтан артығы, 1 % миллиард шамасы, былайша айтқанда, жер жүзі халқының 70%-ы езілген халықтарға қосылады. Бұлар — зиянгер мемлекеттерге турадан-тура отар болып отырғандар иә парсы, түрік, қытай сияқты, қызыл отар мемлекеттер, иә болмаса зиянгер ірі мемлекеттің армиясынан жеңіліп, жасасқан қарт войнға, зиянгер мемлекетке бағынышты болғандар».

Капитализмнен бұрын бүкіл жер жүзі тарихынан үлкен орын алған, ол кезде алдыңғы қатардағы күшті мемлекет болған шығыс мемлекеттері өзінің қоғам болып өсуінде кідіріп қалып (оның себептерін кейін анықтаймыз), кейбіреуінен (Жапон) басқасы, зиянгерлердің отарына, ала отарына айналды. Бұлар езілген халықтар қатарына қосылады.

Сонымен біздің зерттеп тексергеніміз — отарлар яки зиянгер мемлекеттерге тура отар болып бағынып отырған елдер — Азияда: Үндістан, Индонезия, Корея, Араб елдерінің бір бөлегі; Африкада: Маракес, Алжир, Алшужаин, Тунис, Тараблис, Судан. Шала отарлар яки өз алдына мемлекет болған соң отырса да, іс жүзінде зиянгер мемлекеттердің ықпалындағы отар мемлекеттер — Қытай, Ауған, Парсы, Түрік, Ғаджар, Йемен, Палестин, Мысыр. Шығыстың артта қалған, езілген халықтары арасында жер жүзі зиянгерлерінің отарлауына, қанауына, талауына қарсы қозғалыс күшейіп келеді. Бұл қозғалыс — «ұлттық — төңкерісшіл» иә «ұлттық-азаттық» қозғалыс, соғыстар. Еуропа капитализмі Шығысқа тарап, капиталдық мемлекеттер Шығыс елдерін бірте-бірте өздерін бағындыра бастағаннан бері, капитализмге қарсы, зиянгерлерге, езушілерге қарсы күрес бірнеше дәуірді басынан өткізді. Қазіргі Шығыстағы ұлттық төңкерісшіл қозғалыс жоғарғы сатыда. Оны біз «отар елдер төңкерісі» дейміз. Бұл отар елдер төңкерісінің қандай екенін түсініп алу керек.

Отар елдер төңкерісін қалай түсіну керек?

Алдымен, біз «Неге «ұлттық - төңкерісшіл қозғалыс», «ұлттық – азаттық қозғалысы» иә «отар елдер төңкерісі» дейміз, неге «буржуалдық- бұқарашылдық» қозғалыс иә төңкеріс демейміз?» деген сұраққа жауап беру керек.

В.И.Ленин 2 Конгресте сөйлеген сөзінде: «Әрбір ұлттық қозғалыстың тек буржуалдық-бұқарашылдық қозғалыс болуында сөз жоқ, өйткені артта қалған елдерде халықтың дені қара шаруалар. Қара шаруа — буржуалдық - капиталдық қоғамның бір бөлегі», — деді.

Егер біз тар, шала отар елдерде өсіп, күшейіп келе жатқан қозғалыстың түпкі мақсатын, түпкі нәтижесін тексеріп қарасақ, жоғарыда қойылған сұраққа сонда жауап береміз. Мұнан жүз жыл, онан да көп бұрын Батыста, Еуропада буржуалдық-бұқарашылык қозғалыстың ағынында буржуалдық жаңа қоғам құрылса, қазір шығыста істің түрі қандай болып отыр. Зиянгерлік тұсында шығыстың бірер елінде буржуалдық-бұқарашылдық төңкеріс ойдағыдай аяқталып шыға ала ма? Ұлт буржуазияның басшылығы мен зиянгерлер үстемдігін, зиянгерлердің талабын жойып бола ма?

Шығыстағы ұлттық-төңкерісшіл қозғалыстың тәжірибесіне қарағанда бұл сұраққа «болады» деп жауап беруге болмайды.

Езілген елдердің буржуасы зиянгерлерге қарсы қозғалысқа жәрдемдессе де, тек белгілі бір шекке дейін жәрдемдеседі, айналып келгенде, зиянгер мемлекеттің буржуасымен келісіп, төңкерісшіл бұқараға қарсы шығады, төңкеріске қарсы майданға қосылады. Ол түгіл, буржуасы жағдайына қарай кейбір реттерде бектік дәуірдің топтарымен де келіске келеді. Сөйтіп, зиянгерлер, ұлт буржуасы, бектер болып қалың бұқараның өсіп, күшейіп келе жатқан төңкерісшіл қозғалысына қарсы бірігеді. Тура бара кейбір дегеніне жеткеннен кейін, ұлттық төңкерісшіл қозғалысқа басшылық етіп, жәрдемдесе отырып, ұлт буржуасы төңкерістің аяқталғанын, әуелдегі мақсатқа жеткенін жариялайды. Сөйтіп, ұлт буржуасы төңкерісшіл қозғалыс іс жүзінде төңкеріске қарсы қозғалысқа, реформашыл қозғалысқа айналады. Сондықтан бұл жерде отарлардағы буржуашыл-бұқарашыл қозғалыс туралы айтпай, бұл жерде ұлттық-төңкерісшіл қозғалыс туралы, мақсаты — зиянгер мемлекет буржуазының үстемдігін жою болған отар төңкерісі, оның отар ел ісіндегі тап тірегі — ұлт буржуасы, бектер туралы айту керек.

Ұлттық-төңкерісшіл қозғалыс буржуалық-бұқарашылдық дәуірден аттап өтіп кете алмайды. Сондықтан ұлт буржуасының төңкерісшілдігін жоққа шығарғысы келетін солшылдар азаяды, бірақ буржуалық- бұқарашылдық дәуірге тоқталмайды да. Олай болса, отар ел төңкерісі деп түсінетініміз — социалдық, пролетариат төңкерісі мен ұлттық төңкерісшіл қозғалыстың қосылғаны. Өсіп, күшейіп келе жатқан отар төңкерістерінде зиянгерлерге қарсы күрес қара шаруа төңкерісімен, пролетариат қара шаруаның төңкерісшіл үстемдігін орнату күресімен байланысып, араласып отырады. Капитализмнің ақтық дәуірі — зиянгерлік тұсында ұлт буржуазиясы, бектер капитализмді сақтау жағында болады. Жер жүзіндегі зиянгерлік буржуаның тар ұйымының бір бөлегі болады. Сондықтан да олар зиянгерлік буржуамен келісу саясатын ұстап, еңбекші бұқараны ұлт теңсіздігінен «өзіне бөлек» ұлттық қозғалыспен құтылуға болатынын алдарқатады.

...Шығыста соңғы жылдары болған оқиғалар езілген елдердегі ұлт буржуазиясының төңкеріске қарсы майданға қосылмай, жер жүзі

3-0053 буржазияның тап ұйымына кірмей тұра алмайтынын, олай болса, пролетариат қара шаруаның төңкерісшіл үстемдігі үшін күресу керек екенін жылма-жыл іздеп, анықтап келеді...

Шығыстағы түрлі елдердің жайы

Отар елдер өте көп. Жер жүзіндегі халықтардың 70%-ы езілген, артта қалған халықтарға қосылады. Езілген, артта қалған халықтардың едәуірі шығыста. Бірақ отар елдердің бәрін бір қалыптас, бір түрлес санау қате болар еді. Отар елдер қоғамы өзінің түрлі сатысында тұр. Отар елдердегі ұлттық-төңкерісшіл қозғалыстың келешегін дұрыс түсіну үшін, оған дұрыс сын беру үшін отар елдердің мұндай түрлі сатыда екенін жазушы ескеруі керек. Отар елдердің алды едәуір пролетариата бар Үндістан мен Қытайда ұлттық-төңкерісшіл қозғалыс ең жоғарғы түріне жетсе, бектік дәуірден асып кетпеген елдерде отар, қара шаруа көтерілісінің бастама түрі ғана болып отыр.

... Еуропа капитализмі шығыс елдерін XIX ғасырдың ортасына дейін әбден бағындырып, құлдығына салып болды. 1914-18 жылдардың зиянгерлік соғысы кезінде бұл елдер қайтадан бөлінді. Шығыстың түрлі елдеріндегі зиянгерлікке қарсы күрес бірсыпыра дәуірді басынан өткізді. Ұлттық-төңкерісшіл қозғалыстың бірнеше түрі иә дәуірі болды. Ұлттық-төңкерісшіл қозғалыстың бір түрін бейнелеу үшін бұл жерде мысал есебінде Орта Азиядағы 1916 жылғы көтерілісін көрсетеміз.

Орта Азиядағы 1916 жылғы көтеріліс

Орта Азия, оның ішінде Қазақстан патша билеген Ресейдің ең артта қалған «шет» отарларының бірі еді. Қазақ-қырғыз еңбекшілері бектік-ақсақалдық тәртіппен тұрды, шаруашылығы көбінесе өз керегін өзі жетістіріп қана отыратын, табын-жайылыммен ғана күн көретін көшпелі мал шаруашылығы болды. Патша билеген Ресейдің басқа езілген халықтармен салыстырғанда өте артта қалған қазақ-қырғыз еңбекшілерін отарлап қанап, талауы өте-мөте күшті болды. Мұндай күшті қанау, талаудан қазақ-қырғыз еңбекшілері құрып, бітуге бет алды. Мұндай тұтас халықтың құрып кеткені Еуропаның отарлау тарихында аз емес (мәселен, Солтүстік, Оңтүстік Американың үнділері, Тасмания, Австрия халықтары және басқалар). Патша үкіметінің қазақ-қырғыздарға ұстаған отар саясатының негізі — қазақ-қырғыз даласын отарлау, қазақ-қырғыздың жерін алып, тұрғын елді құмға, тапқа ығыстырып шығару еді. Бұл саясаттың ашықтан-ашық ар-ұятқа қарамай қатты жүргізілгені, қашан басталғаны төмендегі, бұрынғы Түркістан жандарал губернаторының қағаздарынан алынған документтерден айқын көрінеді (Орта Азиялық орталық архив).

Орта Азияны жаулап алғаннан кейін көп ұзамай, Орта Азия да патша үкіметінің кеңесі жер комиссиясын құруға ұсыныс жасады. Ұсыныс жасағанда, жер саясатының белгілеген негізгі дәлелдері былай көрсетілді: «Малдың қырылуынан, елдің өсуінен қырғыздар (көбінесе қазақты айтады —С.А.). Өйткені үкімет жерге өзінің қандай правосы барлығын әлі анықтаған жоқ, халық жерді өз жеріне есептейді. Жер мәселесін шешетін бағыт болғанын және бір дәлел жалпы правосы жоқ болып тұрғанда, бағынған елдің ойында орыс үкіметі беделді үкімет болып тұрғанда, қиын жұмыс та оңайға айналады, әрбір өзгеріс жақсылық іс болып танылады. Сондықтан жер комиссиясын құру керек. 2/ III — 1869 жыл. Түркістан жандарал губернаторы кеңесінің бастығы қол қойған».

Осы бағыттан бастап қазақ-қырғыз даласының жері үздіксіз отарланып келді. Бұл отарлау әсіресе 1905 жылғы төңкерістен кейін күшейді. Орталық Ресейдегі жер тапшылығын бәсеңдетіп, алпауыт жерлерін жері аз қара шаруаның талапайынан аман алып қалу үшін патша үкіметі рұқсатпен көшушілерге де, рұқсатсыз «өз бетімен» көшушілерге де жәрдемдесті. Переселендермен қазақ-кырғыздар арасында қырғын соғыстар болып тұрса да, отарлық Ресейден переселендер келуі тоқтамай, 1916 жылдың көтерілісіне себеп болды.

1906-1913 жылдардағы мысалдар осы. «Көшпелілермен соғысып қалмау үшін переселендерді қазірден жерге орналастыру керек. Өйткені переселендер қазірден жер алмаса, тұрғын елдің жерін тартып алуға кіріседі. Онан кейін жері кеміген соң көшпелілер қарсылығын күшейтеді, ол қарсылықты әскер күшімен тоқтатуға тура келуі мүмкін» (Түркістан жандарал-губернаторы жағында болған айрықша мәжілістің протоколынан. 3/ I. 1906 жыл. Тәшкен).

Сол жылы Түркістанның жандарал-губернаторы Субботин үкіметке шарасыздан мынадай телеграм берді:

«№ 135 телеграм. 3/ II. 1906 жыл. Соғыс министріне. Өлкеде жерге орналастырылмаған 2000 үй переселен тұрады. Переселендердің қырғыз жерін өз бетімен тартып алып, онан көтеріліс шығып кетпеуі үшін мен переселендерге уақытша жалға жер алуға рұқсат етемін. Бірақ, мұнымен қатар тыныштық сақтау үшін, қырғыз жерінен переселендер орналастыруға арнап, азын-аулақ ақша беріп жер алу мүмкіндігін анықтау керек».

«№ 143 телеграм. Соғыс министріне. ...Переселендерді қазірден-ақ көшпелілердің еңбек сіңірген жеріне орналастыру керек, көшпелілердің жерге сіңірген еңбегін, шығынын төлеу керек. Менің ұсыныстарымды қостауыңызды өтінемін, өйткені жаңадан арықтар қаздырғанша, келіп жатқан переселендерді соғыссыз, қан төгіссіз орналастыруға жалғыз жол осы»(асты сызылған сөздер құпия белгілермен, цифрмен жазылған).

«№ 569 телеграм. 13/ VII. 1906 жыл. Соғыс министріне. Сырдария ауданына переселендер үзбестен келіп жатыр. Келіп жатқан переселендердің ауырмалдығын жеңілдетуге тығыз шаралар қолдану — қазіргі үлкен міндет. Переселендерге берген 25000 десятина жер үшін көшпелілерге төлеуге менің қарауыма 300 мың сом жіберіңіз».

«Жергілікті әкімдер переселендерге қолынан келгенше жәрдемдесіп тұрады. Переселендер қырғыз жеріне басып қонып, олардың қыстауларын қиратып, жаңадан үй сала бастады. Мәжіліс қырғыздардан күштеп алынған жерді жалға алып, сол сияқты жаңа жерлер табуды тиіс көреді (переселендерді орналастыру туралы 1906 жылы 16/ ІІ-та болған мәжілістің қаулысынан)».

Бұл документтерге қарағанда патша үкіметі ашықтан-ашық талау саясатын жүргізіп, қазақ жерін тартып алуды қостап отырған, тартып алынған жерді уақытша жалға алынған қылып заңға сыйғызған болып, соңынан біржола алып кеткен. Қазақ-қырғыз жерін талауға келгенде патша үкіметі жер-жердегі агенттерінен де асып түскен: қазақ-қырғыздың «өзі берген» жеріне ақы төлеуге, ол жерге сіңірген шығынын (қазған арық, салынған үй, отырғызған ағаш және басқалар) өтеуге рұқсат етпеген.

«Түркістанның жандарал-губернаторына. 19/II. 1906 жыл. Кіріс № 1774/34.

Переселендерге алынған жер үшін қырғыздарға ақша төлеуге қарсымын. Мәселені былай шешу переселендерге жер әперу жұмысына қиыншылық келтіріп, бүкіл переселендер ісіне зиян тигізеді. Кривошейн».

Отар қысымының қандай күшті болғандығы 1916 жылғы көтерілістің күшті жері — Жетісу тарихынан айқынырақ көрсетуге болады. Жетісу туралы документтерді көрсетелік.

«Господин Түркістан генерал-губернаторына

Пішпек уезі Аламаден болысы № 3 ауыл

халқының өкілдері Тұрдыбай Дәрібайұлынан, Тоқбай Кендеметайұлынан

АРЫЗ

...Біздің өкілдердің көз жасына қарамастан, Ново-Покровка селенінің мұжықтарына екі учаскеден 9,370 десятина жер әперді. Бұл жердің ішінде біздің бауларымыз, салған үйлеріміз, қорғандарымыз, 300 десятинадан артық жоңышқалығымыз, диірмен мешітіміз, керуен сарай, ата-бабаларымыздың молалары бар (Кіріс № 1858/85. 8/V. 1907 жыл)».

Жандарал-губернатор Гиродеков бұл туралы жауап сұраған қағазына Пішпектің уездік нәшәлнигі Затеншиков мынадай жауап қайырады: «...Мәлім етемін, Аламеден болысы № 3 ауыл қырғыздарының айтқаны рас. Ново-Покровский селениенің қара шаруаларына 6,470 десятина учаске әперуге ұйғарылған жерге ез бетімен келгендердің алды 1902 жылы-ақ орналасқан еді. Бұларға жаңадан переселендер келіп қосыла бастады. Қазір бұлар 200 үй шамасы. Қырғыз жерін, міне, осыларға әперуге ұйғарылды».

Уезден мұндай түсініс келгеннен кейін жандарал-губернатор қырғыздардың арызын қабыл алмады.

«Түркістан жандарал-губернаторына арыз

Рысбек уезі, Сейім болысының қырғыздары

Молынақ Самақұлынан, Бердібай Жиенбекұлынан

№ 5 ауылдың 543 адам мынадай арыз етеді: 1906 жылы май ішінде өз бетімен келгендер біздің жерге орналасып 85 десятина жоңышқалығымызды, 8500 түп ағаштарымызды, 41 земленкемізді, 40 десятина бидайымызды, орманымыздағы жалғыз арығымызды тартып алды. Бұл арықты бабаларымыз қазғызған еді. 1906 жылы мұжықтар жерді жыртпай, бір жазға сатып, ақшасын алды».

Арыз Түркістан өлкесін билеу ережесіне, 1905 жыл 17 октябрдегі манифеске сүйеніп берілген. 2/1. 1907 жыл.

Бұл арызда көрсетілгендерді жергілікті үкімет орындары растаған.

Переселендердің зорлығы анық бола тұрса да, арыз патшаның 17 октябрьдегі манифесте сүйеніп беріле тұрса да, жандарал- губернатор Гиродеков «болған іс болған» деп «дәлел» айтып арызды қабыл алмаған. Жетісудың жайы жаманға айналып, Түркістанның жергілікті орындары мен переселен мекемесі арасында талас туады.

«Түркістан жандарал-губернаторы Гиродековқа.

Құпия... отарлау, жер алу жұмыстарын жүргізуге бөгет болып отырған ең зиянды жағдай сол—Жетісуда өзімшілдік күшті. Өзімшілдік жалпы мемлекет мұқтажына қарсы қойылады. Өзімшілдікті сөзбен айтқанда: «Жетісу» Жетісу халқынікі иә «Түркістан» Түркістан халқынікі, былайша айтқанда, бұратана халықтардікі деген болып шығады. Дұрысында, Жетісу Ресейдің бір бөлегі болғандықтан, Жетісу көбінесе орыстардікі болуы керек. Қырғыздардың зорлық көру туралы арыздары осы өзімшілдіктен туып отыр. Дұрысында, тағылыққа жақын тұрып, ел арасына мәдениет кіргізетін орыс халқының түрмесі тұрғын ел тұрмысынан нашар...»

Переселен мекемесінің бастығы Билетский қол қойған.

Түркістан жандарал-губернаторының кеңесі бұған жауап ретінде орталық үкіметке, переселен мекемесінің істері үстінен арыз береді. Бұл жерде Түркістан жандарал-губернаторы кеңесінің бастығы Мұстафин қол қойып, орталыққа жіберілген бірнеше документте көрсетілген.

«Господин Рилетис берген елдің жерге орналастырылуы нашар, бірақ 25000 переселен тұрғанда, жер мәселесін шешу үшін заң шығару керек. Оған дейін бұрынғыша іс қыла беру керек дейді. Сонымен өз бетімен келген переселендерді орналастыру үшін Жетісу облысындағы миллион жағып көшпелі елдің мұң-мұқтажы елеусіз қалып отыр». «2/ХІІ. 1906 жыл, № 1489... 1905 жылдың есебі бойынша, Жетісу облысындағы көшпелілердің саны — 888,352 адам. Бірақ бүкіл облыстағы жыртылған жер миллион десятина шамасы ғана, оның жартысы қырғыздардікі. Олай болса, переселендерге жер табу үшін ол жерге сенуге болмайды».

«16/ V. 1908 жыл. ...Переселен мекемесінің бастығы Балқаш бойындағы жерге сенеді. Оның айтуынша, бұл жер переселендерге жарамаса, ежелгі қонысынан қуылған аз қырғыздарға жерінің орнына беруге жарайтын сияқты. Господин Билетскийдің пікірінше, отарлау мәселесі оңай шешілетін сияқты. Ол қолайлы жерді переселендерге беріп, көшпелілерді Балқаш шөліне қуып жібермек».

«30/ VI. 1907 жыл. № 8856. ...Переселен мекемелері қырғыздар суландырған жерді переселендерге көш деп алып беріп отыр. Господин Билетский бұл амалмен шамалағанда да қолданбақ, бұл туралы басқаның жерін алуды жақсы көретін Верный (Алматы) переселендеріне де хабар етіп отыр... Ол артық жер есебіне суландырылған егістікті, жоңышқалықты, басқа сондай жерді де кіргізеді, қырғыздарға жырту үшін арықсыз «жарамды» жерді қалдырады. Оның айтуынша, арықты қырғыздардың өздері қазып алуға тиіс».

«Елдің қазіргі пайдаланып отырған суы ғана өзіне қалдырылсын. Ел ол суды үнемдеп пайдаланып отыратын болсын дегенге көнуге болмайды. Енді тек қазіргі сумен ғана қалдырғанда, көшпелі елде егін шаруашылығының өсуі тоқтап, ел құрып кетуге бет алады.

Өйткені жері алынып азайғандықтан, мал саны кеміп барады, егістік жерді көбейту үшін су қоры жетпейді».

1907 жылы Жетісуды аралап шыққан Түркістан жандарал - губернаторы Кондратович орталыққа жазған қағазында: «Переселен мекемелерінің істеріне бола біз қазір Жетісуда дәрі толтырған кеспек үстінде отырғандаймыз» дейді.

Бұған переселен мекемесі мынадай жауап қайырған: «Мұнда уездік нашалниктер, жандарал - губернаторлардың өзі де маған «елдің тыныштығын кепілге ала алмайтынын» айтты. Бірақ бұл үйлеспеген ақыл. Қырғыз халқы да тез қимылдай қоймайтын жай халық. Мұның бәрі жоғарғы үкіметтің беделді ықпалы мен істеліп жатқанын ел өзі көріп отырғанда, заңды істерімен қырғыз халқының тыныштығын (бұза алмайсың. Билетский».

Бұл таласта Билетский сеніп шықты. Патша үкіметі переселен мекемесін жақтап, қазақ-қырғыздың жерін тартып алу қысымы күшейген үстіне күшейе берді. Кулакты патша үкіметінің тірегі көріп, кулак шаруасын, күшейтуді мақсат еткен патша министрі Столыпиннін жер саясатының аяғы жоғарыда айтылғандай, жерді отарлау саясатына келіп, соғысуға тиіс еді. Патша үкіметі, бір жағынан, «Столыпин алпауыттары» переселен кулактарына сүйенсе, екінші жағынан, үкімет жұмысына араласып (болыстар, старшындар, билер, тілмаштар), бұрынғы қадір-құрметімен еңбекшілерді мейлінше пайдаланып, еркінен айырылмаған қазақтың «сорпаға шығарларына» сүйенеді. Патша үкіметі бұларға сүйеніп, қазақ-қырғыз еңбекшілерін талау, отарлау тәртібін орнатты. Бұл тәртіп, патша үкіметі төрелерінің өздерінің айтуынша да, қазақ-қырғыз халықтарының азайып құруына бастады. Патша үкіметінің белгілі жандаралы, атақты әкімдерінің бірі Куропаткин 1916 жыл көтерілісінің қорытындысын жасағанда көтерілістің себебі туралы патшаға жазады: «Көтерілістің себептерін, Түркістандағы түрлі тұрғын халық арасында соңғы 30 жыл бойына наразылық жиналып келгенін сізге білдіруді өзімнің сіздің алдыңыздағы борышыма санаймын... Түркістанның басқа халықтары ішінде 2 615000 адам қырғыз халқы жердің пайдалану ретінде ең төмен праволы халық. Қазіргі қолданылып отырған заң бойынша, қырғыз халқының қазіргі, көшпелі күйінде күн көріп отырған жері мемлекеттікі болып табылады, ол жердің артығын қазынаға алуға болады. Бұл артық жердің көлемі түрліше шамалағандықтан, әсіресе 1904 жылдан кейін қырғыз халқының көп жері оның ішінде құн көруіне керек болып отырған жері де алынады... Бірақ сол өзіне қалдырылған жердің өзінде де ағаш қараушылар қырғыз халқын қысып отырады. Саны аз, алатын азығы кем бұл ағаш қараушылар елге бәле болып жабысты. Бұл айтылғандардан басқа қырғыз халқы өзінің болыстарының, билерінің жолсыздығына риза емес».

Ресейдің зиянгерлік тәртібінен тұрғын елді аяусыз отарлап, талаудан 1916 жылдың көтерілісі туды. Бұл көтеріліс артта қалған, езілген елдің ұлттық-төңкерісшіл қозғалысы еді. Бұл қозғалыс жалпы қара шаруа-отар көтерілісі болды. Бұл көтерілісте қазақтың үстем табы қандай жол ұстады?

Ресей зиянгерлігі бектік, ақсақалдық халықты шекара бұзғандықтан, аздап қазақтың ұлт буржуасы туа бастады. Бұл буржуа бектермен, ру басыларымен едәуір байланысты болды. Қазақ ұлты байларының оқығандары ұлт буржуасымен едәуір байланысты болды. Қазақстанда төңкерісшіл қозғалыстың бастамасы 1905 жылдан кейін басталып, буржуалық-бұқарашылдық қозғалыс түрінде болды. Бұл қозғалыс көбінесе татардың мәдениетшіл буржуасының «жәдиттер»- дін ықпалымен күшейді. Ескі дін медресесіне қарсы болып, жаңа мектепті, оқудың жаңа әдісін, «Усилия жәдитті» жақтаушылар «жәдит» деп атанды. Алашордашыларды туғызған осы жәдиттер. Ондаған жаңа әдіспен оқытатын орта, жоғарғы мектептерінде татар буржуасы ашқан белгілі «Хуайня», «Ғалия» мектептері және басқалары тәрбие ісін жүргізді. Қазақ баласына тарала бастаған, қазақтың ұлтшыл оқығандары бастаған буржуалды-бұқарашыл қозғалыс ол кездегі жағдайда төңкерісшіл қозғалыс болды. Бірақ бұл қозғалыс өсе келе, қазақ буржуасы бір қалыпқа түсе келе, қазақ ұлт оқығандарының мәмілешілдігі айқын көріне берді.

Тура бара қазақтың ұлтшыл оқығандары 1917 жыл октябрь төңкерісінде төңкеріске қарсы жаққа қосылды. Қазақтың ұлтшыл оқығандарының едәуірі орыс буржуазымен оның ісінде кадеттермен бірікті. Белгілі Бөкейханұлы Әлихан кадет партиясының орталық комитетінің мүшесі болды. Тынышбайұлы, Бірімжанұлы сияқты басқа әулет адамдары Думадағы мұсылмандардың партияда жоқтар фракциясына кіріп, кадеттермен ынтымақ жасады. Патша үкіметіне қарсы күрескенде қазақ оқығандары кадеттерден асып кете алмады. Сондықтан да қазақ халқының 1916 жылғы патша үкіметіне қарсы қара шаруа көтерілісінде, қазақ оқығандары көтеріліске қатынаспай, тек патша үкіметінің қаталдығын бәсеңдетуге тырысты.

Тынышбайұлы генерал Куропаткинге хат жазып, «төрелерше» өз ауданының қазақтарына жеңілдік сұрап алмақ болды. 1916 жылдың көтерілісі ұйымдаспаған, басқа елдермен тұтаспаған көтеріліс болды. Сондықтан бұл көтерілісті патша үкіметі күшпен басты. Бірақ қазақ еңбекшілері үшін бұл көтерілістің тәжірибесі үлкен болды. 1916 жылдың көтерілісі Қазақстандағы, Қырғызстанды октябрь төңкерісінің бастамасы болды, 1916 жылғы көтерілістің, онан кейінгі 1917 жылдың тәжірибесін, жағдайын бастан өткізген ұлттық-төңкерісшіл қозғалыс шарасыздан пролетариаттың октябрь төңкерісімен бірікті. Ол кезде «халық коммунистері», Алашорданың басшылары бірте-бірте төңкерістен алыстап, төңкеріске қарсы топқа қосыла берді, өздеріне серікті әуелі құрылтайды сақтайтын комитеттен, қала берді Дутовтан, Колчактан іздеді. Оның қасында қазақ еңбекшілерінің ұлттық-көтерісшіл қозғалысы, Ресейдің төңкерісшіл пролетариатының жәрдемімен отарлау саясатының қалдығын, патша үкіметінің тірегі - переселеншіл кулак-байларды жоя, социалдық төңкеріске айналды. 1916 жыл көтерілісіне кейін қайта оралып соқпақпыз. Бұл жерде біз 1916 жылдың көтерілісін, Сталин айтқан отар елдердің түрлі тобын бейнелеу үшін сөз қылып отырмыз.

Шығыстағы ұлттық

төңкерісшіл қозғалыстың тарихы.

— Алматы, 1931. 3-14 бб.





АХМЕТ БАЙТҰРСЫНОВ

(1873-1938 жж.)

Мемлекет қайраткері, ақын, публицист, ғалым, ағартушы Байтұрсынов Ахмет Байтұрсынұлы 1873 жылы қазіргі Қостанай облысының Жангелді ауданының Сарытүбек ауылында туған. 1886-91 жылдары Торғайдағы 2 сыныптық орыс-қазақ мектебінде оқып, бітіргеннен кейін Орынбордағьі 4 жылдық мектепке оқуға түседі. 1895 жылдан Ақтөбе, Қостанай және Қарқаралы уездеріндегі орыс-қазақ мектептерінде оқытушы, Қарқаралы қалалық училищесінде меңгеруші қызметін атқарды. 1905 жылы 26 маусымда Қоянды жәрмеңкесінде Қарқаралы петициясын дайындаушылардың бірі болды. 1909 жылы 1 шілдеде тұтқындалып, сегіз ай бойы абақтыға қамалды. Патша өкіметі тарабынан 1910 ж. ақпанда қазақ облыстарынан тыс жерге жер аудару жөнінде шешім қабылданғаннан кейін, наурыз айында Орынборға қоныстанып, 1917 жылдың соңына дейін сонда тұрды. 1913-18 жылдары қазақ зиялыларының қолдауымен «Қазақ» газетін шығарып, редакторлық қызметін атқарды.

1917ж. шілде, желтоқсан айларында өткен 1-2жалпы қазақ съездеріне қатысып, «Алаш» партиясы мен Алашорда үкіметін құруға қатысады. 2-жалпықазақ съезінде құрылған Оқу-ағарту комиссиясының төрағалық қызметін атқарды. 1919 ж. наурызына дейін Алашорда өкіметінің Торғай облыстық бөлімінің мүшесі болды. 1919 ж. наурызында РКФСР Халық Комиссарлар Кеңесімен Қазақ әскери-революциялық комитеті төрағасының орынбасары болып тағайындалды. 1920-1926 жылдары Бүкілодақтық Орталық Атқару комитетінің мүшесі, 1920 ж. тамызда құрылған Қазақ АКСР үкіметінің құрамына еніп, 1920-21 жж. Қазақ АКСР халық ағарту комиссары қызметінде болды. Aл 1922 жылы Өлкелік халық комиссариаты жанындағы Академиялық орталықтың, 1922-25 жж. Халық ағарту комиссариаты ғылыми-әдеби комиссиясының, Қазақ өлкесін зерттеу қоғамының төрағасы қызметін атқарды.

1921-28 жж. Орынбор мен Ташкент, Алматыдағы жоғарғы оқу орындарында сабақ берді. 1929 жылы қуғынға ұшырап, 1934 жылға дейін Архангельскіге жер аударылды. 1937ж. 8 қазанда тағы да қамауға алынып, 8 желтоқсанда атылды.

А. Байтұрсынов тарих саласы бойынша ел аузында сақталған тарихи жыр үлгілерін жинақтап, кітап ретінде шығарды және тарихи оқиғаларға байланысты көптеген мақалаларын «Айқап» журналы мен «Қазақ» газетіне жариялады.

АХМЕТ БАЙТҰРСЫНОВ

ТАҒЫ ДА ЖЕР ЖАЙЫНАН*1

Қазақ осы күнде қалың орманға кіріп адасқан адам сияқты. Қалай жүрсе де жөн боларын білмей, дағдарған кезі. Олай-бұлай жүріп еді жол табылмады. Енді тоқтап тыңдап-тыңдап, қайдан қандай дыбыс шығар деп құлағын салып тұрған кезде әркім шама қадірінше айқайлап дыбыс берген сықылды үнін шығарып, ойын айту міндет.

«Айқап» басқарушы мырза өз ойын жұрт алдына салды. Мақұлдағандар нешік мақұлдап, мақұлдамағандар не жөніменен мақұлдамайды, ашып айту тиіс. Қазірде аяулы жерді алып қалудың айласы жалғыз-ақ — сол жақсы жерге қала салу. Бұл қала салу деген сөз қазақтың бәріне айтқан сөз емес, егін салып, күн көрерлік жері бар қазақтарға айтылған сөз. Мұны мақұлдамайтұғын адам аз шығар. Талас болатұғын «сұрап салалық» деген сөз. Сұрап салғанды қолайлайтындар да бар, қолайламайтұғындар да бар. Сондықтан сұрамай салғанда қандай зарар бар, сұрап салғанда қандай пайда бар, осыны тексеріп, қарастырып екеуінің біріне сөз байлансын. Әуелі сұрап салу жайын қарастыралық. Осы күнде екі түрлі сұрау болып жатыр: біреулер баяғыдан бері қыстау салып отырған жерлерін алып бара жатқан соң мужикпенен қатар жан басына 15 десятинадан жер кесіп беріп орнымнан қозғама деп сұрап жатыр. Біреулер өзгелердің жерін алып жатқанда біздің жеріміз де аман қалмас деп алдын ойлап, қала салу сұрап жатыр. Бұларға жер қарастыратұғын мекемелердің айтатұғын жауабы: «Жерлерің алуға кесіп жатқан жерлердің жанында болса, жер кесушілер сендерге де жер кесіп береді. Жанында болмаса, сендер үшін жер кесуші шықпайды. Жер өлшейтұғын, кесетұғын адамды өздерің жалдап апарып істетіңдер» деді. Солай болған соң мужикке кесетұғын жерге жақын қазақтар жерін кескізіп алып жатыр, жақын еместерінің берген арыздары үйіліп босқа жатыр.

Пәлен жерде пәленше пәлен еткен дегенге сырттың құр дауысына құмарланбай, жанына жақын барып қарап, көзіменен көріп қызығарлық іс болса, құмарлансақ екен. Әуелгі істің қатесі көп болатұғын, қатесін көріп кейінгілер істемес үшін.

«Оренбургская газета»-ның биылғы 30-ншы номерінде біреу жазыпты: «Орал менен Торғай облыстарында мужикке жер алып беруге істелген жұмыстар зор қолайлы іс болып байқалып тұр. Мұның қолайлы болған себебі — қазақтар мал шаруасының қалып мөлшеріменен орындасқан жоқ, мужик ретіменен орындасты (ердің басына 15 десятина). Қазақтар көшкін қалыптан тұрғын қалыпқа шығуға бек ықыласты болды. Мал шаруасының мөлшері мына жер алудан мужикпенен қатар жер алуды артығырақ ұнатты. Тұрғын болған қазақтың ішіндегі малы көп байлардың шаруасын шайқалтпас үшін, қалаларының маңайындағы оброчный статия ретіндегі жерлер қазірге ақысыз беріліп тұр. Осы реттің қолайлы болғандығынан, неше мың көшкін қазақ мал шаруасынан қол үзбей, тұрғын егіншінің қалыбына кірді. Қазақты риза қылып орындастырғаннан кейінгі артық қалған жерге екі жүз мың мужик келіп орындасты. Бұл сан қазақтар тұрған қалыпқа шақпағанда орналасқан мужик санынан талай мәрте артық. Бұл істің әсіресе қанағаттандыратұғын жері — қазақтар осыған бек риза болып жатыр һәм хәл-ауқаты артыла бастағанын көзіміз көріп тұр» депті.

Орынбор газетінде жазылған сөз осы. Бұл сөздің қаншасы расын, қаншасы өтірік, әуелі, құдай, екінші, ризалық тауып мәз болып жатқан қазақтар біледі. Бізге расынан өтірігі көп көрінеді. Сұрап қала салудың осындай өтірік сөзді қуаттауға керегі болмаса, өзге пәлендей қажеті бар деп өз басым айта алмаймын.

Степной положениенің 120-ншы статиясы бойынша жердің басы патшалық болғанменен шөбі - суы қазақтікі. Қазақ жерді патшалықтан сроксіз арендаға алған есебінде жалдап алған жеріңе үй сал, қора сал, егін сал, мал жай, ықтияр өзіңде емес пе? Өз қолыңда тұрған жерге қала саламын деп өзгеден сұраудың не жөні барын ұқпаймын. Қазақ ісін нық істейтұғын халық болса, қазақ қолындағы жерге қала салуға рұқсатты өзгелер сұрар еді. Қазірде қазақтан жерді рұқсатсыз алып жатса, жолменен жолсызды араластырып, жол сықылды көрсетіп алып жатыр. Әуелі үлкен ауылдағы бар күшті ауыл жеріне келіп, басып қойғанда, нашар ауыл оған не істейді? Мал-мүлкі түгіл жан - жамағатына ие бола алмайтұғын жамандар дүниеде аз ба? Екінші, жоғарыда айтылмыш 120-ншы статияның примечаниясында қазақ жерінің артығы болса, қазына керегіне алынады деген. Осыған сидырып артық жер деп алып жатыр. Жеріміз артық деп көрсетіп отырған қазақтың өзі. Қазақтың жер жал - дауы жеріміз артық дегені емес пе? Мужиктерге қарасақ, олар жерін мал жаюға жалдаса да, егін салуға жалдамайды. Егін салатұғын жерді, өз жері бар болса да, қазақтан жалдайды. Неге олар жерін мал жаюға жалдайды да, егін салуға жерді өзгеден жалдайды? Әуелі өз жерін тың сақтау үшін: «Жер өзгеден табылып тұрғанда өз жерім тың жатсын» дейді. Екінші, мал жайылған жер тозған жер болса, жаңарады. Жаңа жер болса, семіреді. Мұжықтардың ісі ақылға да, есепке де тура келеді. Қазақ жалдағанда не ой, не есеппенен жалдайды, ұғып боларлық емес.

Жалдау жайын сөйлеп, сөзді көбейтпейін. «Айқаптың» орны тығыз, сөзі санаулы бұларға керек жоғарғы айтылған сөздерді қорытып шығынына айтайын. Егінге жайлы жерді алып қаламын дегендер қала салу керек. Қала салуға бел байлағандар сұрап әуре болмасқа керек. Жақсы жерге жиылып қала салсаң «сен неге салып жатырсың» дейтұғын ешкім жоқ. Қазақ қалаған жеріне қала болып отырса, мешіт-медресе салса, қаланың маңайындағы егіндік жерлерді өлшетіп планға түсірсе, өлшеген жер артылмастан көп болып жиылып отырса, қалаңды бұзып, мешітіңді қиратып, жерінді ала қоймас. Аламын десе сонда ізден. Қала салуға қазақ мойын қойса, баяғы тіленгіш әдетін істемегенде басы ауырмайтұғын болса, қала саламын деп сұраудың орны жоқ. Қазақтың жерін алғанда жалғыз-ақ шығарып алып отыр. Қандай өлшеуменен, қалай өлшеп артық дейді, ол бек қараңғы нәрсе. Аларман жағы аларлық артық бар дейді, алдырман жағы сен өлшесең, мен де өлшедім, артығым жоқ деп көрсетерлік қолында дәлелді нәрсесі жоқ. Сондықтан артық болсын, болмасын, артық болып шығып жатыр. Бұл — қазақтың баяғы қай ісінде болсын бос ұстайтұғын әдеті. Жаманды ретін тауып кім жем қылмайды?

-Айқап. - 1911. - №4. - 1-4 бб.

ҚАЗАҚТЫҢ БАС АҚЫНЫ *

Қазақтың бас ақыны Абай (шын аты Ибраһим) Құнанбаев. Онан асқан бұрынғы-соңғы заманда қазақ баласында біз білетін ақын болған жоқ. Ақмола, Семей облыстарында Абайды білмейтін адам жоқ. Ақмола мен сыбайлас Торғай облысында Абайды білетін адам кем, хаты жоқ деп айтса да боларлық. Олай болуы — сөзі басылмағандықтан, Абайдың сөздері кітап болып басылып шыққанша, Абайдың аты да, сөзі де Торғай облысында естілмеуші еді. Ақмола, Семей облыстарында Абайдың атын, сөзін естімедім дегенге недәуір таңырқап қалады. Мен ең әуелі Ақмола облысына барғанымда Абайды білмегеніме, сөзін естігенім жоқ дегеніме таңырқап қалушы еді.

Қай жерде ақындар жайынан ия ақындардың сөздері жайынан әңгіме болса, Абайдың сөзін мақтамайтын адам болмады. Абайдың сөзін көрмей тұрғанда мақтағандарына сенбей, қазақ үкілеген өз құнанын өзгелердің тұлпарынан артық көретін мінезі болушы еді, «мақтап отырған Абайы біздің Әбубәкір, Сейітахмет, Ақмоллаларымыз сияқты біреу ғой» деп жүрдім.

1903-нші жылы қолыма Абай сөздері жазылған дәптер түсті. Оқып қарасам, басқа ақындардың сөзіндей емес. Олар сөзінен басқалығы сонша — әуелгі кезде жатырқап, көпке дейін тосаңсып отырасың. Сөзі де, мағынасы көп, терең. Бұрын естімеген адамға шапшаң оқып шықсаң, азына түсініп, көбінің мағынасына жете алмай қалады. Қай сөздерін ойланып дағдыланған адамдар болмаса, мың қайтара оқыса да түсіне алмайды. Не мағынада айтылғанын біреу баяндап ұқтырғанда ғана біледі.

Сондықтан Абай сөздері жалпы адамның түсінуіне ауыр екені рас. Бірақ ол ауырлық Абайдың айта алмағанынан болған кемшілік емес, оқушылардың түсінерлік дәрежеге жете алмағандығынан болатын кемшілік. Олай болғанда айып жазушыда емес, оқушыда. Не нәрсе жайынан жазса да Абай түбірін, тамырын, ішкі сырын, қасиетін қарамай жазады. Нәрсенің сырын, қасиетін біліп жазған соң сөзінің бәрі де халыққа тіреліп, оқушылардың біліміне сын болып, мұқтаж болып табылады. Оқушы сөзді сынаса, сөз оқушыларды да сынайды. Абай сөзі заманындағы ақындардың сөзінен оқшау, олар сөзінен үздік артық. Ол оқшаулық, артықтық басқа ақындардан Абайдың жалғыз сөзінде ғана емес, өзінде де болған. Абайдың қандай болғанын көзбен көрмесек те, көргендердің айтуынан білеміз. Сөзінің қандай екендігін сөйлеген соң өзінің де қандай екенін айтып, білдіріп өткеніміз теріс болмас.

Абай — Семей облысының қазағы. Руы тобықты. Ұлы атасы Ырғызбай Торғай облысындағы Ырғыз деген өзен бойында туған екен. Ырғызбай халқының колбасы, батыр һәм ел ағасы, би екен. Тобықтының аймағы аз кезінде Түркістаннан елін ертіп, ауып келіп, Шыңғыс тауы малға жайлы деп қоныс еткен екен. Кіші атасы Өскенбай би халық арасында әділ би атанған. Өз елі түгіл басқа алыстағы елдерде араларындағы зор дауларын Өскенбай бидің алдына келіп бітіседі екен. Өз әкесі Құнанбай жұрт аузына қараған қазақтың бас адамдарының бірі болған. Қазақты төрелер билеп, сұлтандар төрелерден қойылып тұрған заманда солармен таласып, қарадан сұлтан болған адам екен. Шешесі Ұлжан бәйбіше Қарқаралы уезіндегі Едірей, Мыржық деген жердегі Қаракесектің Бошан руынан, Бертіс бидің тұқымынан. Шеше тұқымы, Күлдіргі, қалжың, әзілге ұста Қантай, Төнтай деген күлкімен сөгіп, қалжыңмен жеңіп аты шыққан адамдар нәсілінен.

Төнтай малды адам болған екен. Ауырғанында өзгелерден гөрі, қожа, моллалар көңілін жиірек сұрайтынын байқап жүреді екен. Өлер жолы қатты ауырып жатқанда моллалар көңілін сұрай келіп отырғанда айтқаны: «Баяғыдан бері жазыла-жазыла қожа, моллалардан ұят болды, енді өлмесе болмас» деп.

Абай 1845-нші жылы туған. Жылы жылан екен. Ибраһим атын бұзып, Абай деп ат қойған шешесі екен. Шешесінің сүйіп қойған аты ел арасында шын атынан көбірек айтылады.

Абай 10 жасынан 13 жасқа шейін қырда мұсылманша оқыған. 13 жасқа шығарда Семейде Ахмет Ризаның медіресесінде оқыған. Медіреседе оқып жүргенде 3 айдай орысша да оқыған. 4 жыл мұсылманша оқып, 3 ай орысша оқып, сонымен оқуды қойған. 15 жасында-ақ балалық қылмай үлкендердің қатарына кіре бастаған. Қазақты меңгеріп, халыққа араны жүріп тұрған төрелермен әкесі Құнанбай таласқанда, Абай әкесіне серіктікке жарай бастаған. 20 жасында ел ішіндегі белгілі шешені атана бастаған. Зеректікпен естігенін ұмытпаған. Ел ішіндегі сақталған қазақтың бұрынғы өткен билерінің билігі, шешендерінің сөйлеген сөзі, көсемдерінің істеген ісі, үлгілі сөздер, ұнасымды іздер, мақалдар, мысалдар сияқты нәрселерді Абай көп біледі екен.

Заман бұрынғыдай болса, Абай Алаштың атақты билерінің бірі болуы шықпасыз. Біліммен би болып, жұрт билейтін заман өтіп, таспен би болатын заманға қарсы тұрған. Білімі көптер жұрт билемей, малы көптер жұрт билейтін заманға қарсы тұрған. Абай жұрт алдына білімін салғанда, басқалар малын салған. Жұрттың беті малға ауып, ел билігі Абай қолына еркін тимеген. Білімнен мал артық болушы ма еді деп, Абай жұрттың онысына көнбей таласқан. Сөйтіп партия лаңына кіріп кеткен. Өнер, білімін партия ісіне салған. Білімнің қызығын жалғыз ғана тобықтылар көріп, басқаларға пайдасы тимей, болыстыққа құмар көп қазақтың бірі болып, бәлки, сол көбімен өліп те кетуі ықтимал еді. Қазақтың бағына ондай болудан құдай сақтаған.

- Қазақ. - 1913. - №39. - 23 ноябрь

СОҒЫСУШЫ ПАТШАЛАР*2

Еуропа патшалары көптен бері өзара соғысқан жоқ. Өзара соғыспай, өзгелермен соғысып, ия тіпті соғыспай, тыныш отырып соғысқан патшалардың арасына билік айтып, үлкен ауылдық сыбағаларын алып, жәй отыратын еді. Екі ұлығ патшаның арасынан соғыс шықса, ол соғысқа, араларында байласқан уағдалары бойынша, басқалары да кірісіп, соғыс ұласып, ұлғайып, ақыры немен тынарына көзі жетпей, бәрі де өзара соғысудан тартынушы еді. Соғыспаса да, қару-жарақтарын бәсекемен сайлап, соғысатындай күтініп, бірін-бірі аңдумен келе жатыр еді. Тарих жүзіне көз салсақ, таласпаған, соғыспаған халық көрінбейді. Бұл күндегі халықтар қанша ғылымды, өнерлі, білімді, мейірімді болдық десе де, аталарынан ұзап алыс кете алған жоқ. Соғыспай тұратын күйге әлі жеткен жоқ. Сондықтан, міне, Еуропа соғысы басталды.

Еуропа патшалықтарының нағыз зорлары соғысқа бел байлап кірісіп тұр. Ұсақтары әскерлерін жиып, бірсыпырасы қалай болар деп, соғыстың аңысын бағып тұр. Бірсыпырасы басылып, жаншылып, соғысқандардың аяғының астында қалмасқа қам қылып жатыр.

Соғысқа қазірінде кірісіп тұрған 5 ұлығ патша, үш ұсақ патша. Соғыстан қандай жұрттар, қай жағының күші басым екенін оқушыларымыздың білетіндері де, білмейтіндері де бар болса керек. Сондықтан әрқайсысының жайынан қысқалап, мағлұмат бергеніміз теріс болмас деп ойлаймыз.

Русия, Франция, Англия — үш ұлығ патша бір жақ. Бұларға үш ұсақ патша қосымша болып тұр. Олар: Сербия, Қаратаулық һәм Бельгия. Германия һәм Австрия — екі ұлығ патша бір жақ. Осы екі патша қазірінде үш ұлығ патша, үш ұсақ патшамен соғыспақшы. Соғысатын патшалардың бәрі де христиан дініндегі патшалар, бірақ түрлі мізхабіннен болады. Бұлардың һәр қайсының жері, елі, әскері қанша, қысқалап айтып өтелік.

1. Біздің Русиядан басталық. Русияның жері 19 миллион, 99 мың, 165 шаршы шақырым. Елі 160 миллионнан астам. Русиядағы халықтар түрлі дінді, түрлі тілді екендігі оқушыларымызға мағлұм, бірақ солардың арасында көбі орыс затында. 160 миллион жұрттың 105 миллионы орыс нәсілінен. Дінге бөлгенде де сол шамалысы православный болып, басқалары ғана өзге діндік болады. Жайшылықтағы әскерінің саны 1 миллион жарым, соғыс кезінде 4 миллион жарымдай.

2. Русияға жақ патша — Франция*3. Бұл патшалық Еуропаның күнбатыс шетіне таяу. Жері колониясын" қоспағанда 471 мың 412 шаршы шақырым. Елі 40 миллион шамалы. Бәрі болмаса да, көбі жалғыз француз тұқымынан. Басқадан жарты миллион итальянец, миллион жарымдай британец, 500 мыңдай яхуди бар. Діні христиан католик. Ғылым, өнер жағынан бас патшалардың бірі. Жайшылықтағы әскері 600 мың, соғыс кезінде 4 миллион жарымдай.

3. Русияға жақ патша — Англия. Бұл Еуропа жақ шетіндегі аралдағы патша. Коллониясын қоспағанда жері 275 мың 990 шаршы шақырым. Елі 46 миллион шамалы екі тұқымнан. Келт пен англо - сакс деп аталады. Діні христиан луспран. Ғылымы, өнер һәм байлыққа келгенде нағыз бас патшадан саналады. Жайшылықтағы әскері 560 мың. Соғыс кезінде 1 миллион 200 мың. Англия флоты (соғыс кемесі) дүниедегі нағыз күшті флот. Екі патшаның флоты қосылып, қандай ұлығ патшалар болса да, бір Англияның флотына жете алмайды. Флотқа келгенде Англияның дүниеде теңі жоқ. Бұлардан басқа Русия жағындағы ұсақ патшалықтар бар деп жоғарыда айттық. Олар көмекшілікке жарамаса, соғыс бағытының бетін олай-бұлай аударуға қолдарынан келмейтін патшалықтар. Сондықтан оларды қоя тұрып, Русияға жау болып тұрған патшалар жайынан сөйлейік.

Русияға жау патшаның бірі — Австрия. Бұл Еуропаның орталық жеріндегі патшалық Австрия һәм Венгрия деген екі патшалықтан құралып болған патшалық. Сондықтан Австро - Венгрия деп көбінесе екі аты қабат аталады. Жері 593 мың 590 шаршы шақырым. Елі 52 миллион. Халқы һәр тұқымнан. Олардың ішіндегі көбірегі біздің орыспен тектес славян. Олар 23 миллион, 13 миллионы неміс, 8 миллионы бізбен тілдес түрік нәсілінен мадияр деген жұрт. 4 миллионы румын, 3 миллионы яһуд. Бір миллион итальянец. Патшалық неміс қолында. 3 миллион православный, 3 миллион яһуд, 3 миллион католик дінінен. Ғылым, өнер жағынан бас патшалардан саналады.

Жайшылықта әскері 400 мың. Соғыс кезінде 2 миллион жарым шамасында.

Русияға жау патшаның екіншісі — Германия. Бұ да Еуропаның орталық жеріндегі патшалық. Германия империясына қарайтын 25 патшалық. Бәрінің халқы неміс нәсілінен. Ұйымдасып, күш қосып, басқалардан басын қорғау үшін ірілі - ұсақ болып бірігіп, күшті болған патшалық. Бұл ынтымаққа кірген 25 патшалықтың һеш қайсы ұйымдасқан бірліктен, айтысқан серттері бойынша, оқшау шықпайды һәм һешкім бөлек шығармайды да. Өзді-өзіне тиісті істерін һәрқайсысы өз бетінше істейді. Көпке тиісті істерді ортасынан шығарған союзный советке салады. 25 патша ортасынан біреуін аға тұтады. Ол Германия императоры атанады. Басқалары король, герцег, князь атанады. Бәрінің жерін қосқанда Германия патшалығына қарайтын жер, колониясын санамағанда, 474 мың 802 шаршы шақырым. Елі 65 миллион. Оның ішінде 4 миллиондай ғана басқа текті жұрт бар, өзгесінің бәрі де неміс. Діні христиан протестант, азырақ католик һәм яһуд діндегілер бар. Ғылым, өнер жағынан нағыз бас патшаның бірі. Әскері жайшылықта 600 мың. Соғыс кезінде 4 миллион жарым. Құрғақтағы соғыста әскерінің күші, соғысқа керек өнері, ісі ең бірінші дәрежеде саналады. Мықтылығынан «Темір жұдырық» деп атанатын патшалық осы. Мұның флоты да күшті. Англиядан соңғы күшті флот осы Германия флоты. Германия құрылықтағы соғысынан бірінші. Судағы соғыс ісінде екінші патшалық деп саналады.

Жоғарыда жазғаннан көрінеді: Русияға жақ болып тұрған ұсақ патшаларды былай қойып, ұлығ патшаларды ғана алсақ та, Русия жағындағы патшалардың әскері 10 миллион болмақшы. Жауы жағындағы әскері 7 миллион болмақшы. Алты ұлығ патша үш-үштен бөлінсе, бәлкім тең болар еді. Италия соғысқа қосылмаймын деп хабар қылып тұр. Италия Германия мен Австрияға одақ еді. Бірақ одақтасқан серттен бұлар басқаға өздері тимей, басын қорғау соғыс болса, Италия кіріспекші екен. Бұл соғыс Германия мен Австрияның бас қорғау соғысы емес, басқаға тию соғысы болып тұр. Сондықтан Италия бас тартып, бойын сақтап тұр.

Италия кіріспегені Русияға өте жағымды болып тұр. Құрда Русия жағындағы әскердің саны жау әскерінен басым. Әскердің көптігімен, флоттың күштілігіменен жеңетін болса, әскердің көбі де, флоттың күштісі де Русия жағында. Осыны көре тұра Германия мен Австрияның соғысқа шығуға, ия өнеріне сенгендік, ия бөтен жағынан дәмелі болғандық деп тұр. Олар ия Англия соғысқа қосылмас деп ойлайды, ия Русияның іші ала, тегіс намысқа шаппас деп дәмелі болды деседі. Өнеріне сенген болса, өздері біледі. Басқа жағынан дәмелі болса, алданған болар: Англия соғысқа қосылды. Русияның ішкі алалығы да жоғалды. Жайшылықтағы алалықты тастап, жау келе жатқанда барып, күшін қосып, қарсы шықпақшы болып тұр. Жау жағына жаңадан қосылатын патшалар болмаса, қазірінде жауласып тұрған екі патшаны жеңеміз деген Русияның үміті тым - ақ зор.

—Қазақ. -1914. -№72. -31 июль

БҰ ЗАМАННЫҢ СОҒЫСЫ*4

Өткен номерде соғысқа кіріскен патшалардың қай жағының әскері көп, қай жағының флоты күшті екенін айтып едік. Енді бұл заманның соғысқа жұмсайтын құралдары һәм соғысу тәртібі қандай екендігін айтып өтпекшіміз.

Әуелі, соғысқа керегі әскер. Сондықтан әскерді жинап, соғысатын жерге төгу үшін істейтін істер жайынан бастайық. Әскерді тез жинап, соғысатын жерге тез түсіруге ат-арба боларға керек. Кей патшалар сол үшін арнап темір жолдар салдырды. Мысалы, Германияда һәр көрпіс әскердің өз алдына от арбасы бар. Германия әскері жер шегіне жетіп, соғысқа даяр болуына төрт-ақ күн керек. Франция жеріне бір сөткеде миллион жарым әскер түгелге жолы сай. Отарба сайлылығы жалғыз әскер тасуға емес, әскердің азық-түлігін, қару - жарақ, оқтарын соғысатын жерге жеткізуге керек. Жолы сай емес патшалар әскерін атпен, түйемен, өгізбен жиып жеткізгенше, жолы сай патшалар тезірек келіп, шабан жиылғанның жерін алып қоймақшы. Төбелескенде шапшаң адамның қолы бұрын тигені сияқты, кейде бұрын қимылдағаны соғыс тізгінін алғанға есеп деп, бұл замандағы соғысқа тез жиылып, жауға таяғы бұрын тигеніне көп мағына береді.

Екінші, соғысқа керегі — қару-жарақ, яғни мылтық, зеңбірек уа ғайри сондай қарулар. Өткен Балқан соғысында зеңбірегі күшті һәм тигіш тағы жеңіп отырды. Бұ күнгі зеңбіректер бұрынғы зеңбіректей емес. Бұрынғы зеңбіректер 5 минутта бір оқ шығаратын еді. Бұл күнде 4 зеңбіректі бір батарея минутында 40 шрапнель шығарады (Шрапнель ішінде 200 оқ болады). Олай болғанда бір батарея 1 минутта 8 мың оқ шығармақшы. Бұрынғы мылтықтармен бір солдат бір минутта бір оқ ғана шығаратын еді. Бұ күнгі мылтықтармен бір солдат бір минутта 40 оқ шығара алады.

Мылтық пен зеңбіректерден басқа пулемет деген бір бәле тағы да бар. Оның біреуі бір минутта 600 оқ шығарады. Бұрынғы зеңбіректер күр шошыту болмаса, көбінесе тимейтін еді. Бұл күндегі дала зеңбіректері 5 шақырым жерден, кеме зеңбіректері 10 шақырым жердей тиеді. Бұрынғы зеңбіректердің оғы 5 пұт болушы еді. Бұ күнгі зеңбіректердің оғы — 40 пұт. Осы соғысып жатқан патшалар неше түрлі қарудың бәрін өз заводынан жасап шығарған патшалар. Бұлардың қару-жарағында кемістік жоқ. Бұ замандағы қару-жарақтың нағыз жақсысы осыларда. Қамтамасыз қаруларының қызығын көретін жері осы Еуропа соғысы.

Үшінші, соғысқа керек нәрсе — флот (соғыс кемелері). Бұ заманда патшалар жалғыз құрлық жағын ғана құрмайды, су жағын да құрады. Бұрынғы соғыстар құрда болып, суды кім білуші еді. Бұ заманда кемелерге зеңбірек орнатқан себептен судағы соғыс та зор болмақшы. Соғыс бағының беті аууына бұ күндегі флот толық себепкер болатын нәрсенің бірі. Сондықтан осы күнгі патшалар, бірінен-бірі қалыспай, бәсекемен флот сайлаудың әлегінде. Бәсекелесіп, соңғы кезде соғыс кемесін өте зор, зеңбіректі көп орнататын түрін шығарды. Бүл күндегі треднот деген кемелердің батареясынан бір атқанда 2 мың, 4 мың пұт оқ шығады, хаты Түркияның Америкадан сатып алған «Рио-де-Жанейро» деген треднотынан бір атқанда 5 мың пұт оқ шығады дейді. Флот мықтылығының пайдасы атысқан жерде жеңуге, су мен әскер һәм азық-түлік тасытпасқа керек жерде тиеді. Англия флоты Германия флотынан күшті болған себепті, Германия флотын һешқайда шығармай, басқа жерден кемелерді келтірмей, су жағынан Германияның қолын кеспекші. Сондықтан Германияның Англия жақ тұсына қойған кемелері жағадағы қоғандардың зеңбірегін сайлап, басын қорғамаса, пәлендей қару қылып, күш көрсетер деп айтуға қиын. Германияның орыс жақ тұсына қойған флоты күш көрсетпесе, бұл соғыста Германия флотының қызығын көре алмайтын шығар.

Төртінші, соғыста жеңу ия жеңілуге зор себепкер болатын — әскербасы. Бұл күндегі әскербасылар бұрынғының әскербасындай биікке шығып, соғысты көзімен көріп отырып, ілгері ұмтылу керек жерінде ұмтылып, шегіну керек жерінде шегініп басшылық ету бұл күнде жоқ. Бұл заманның әскербасылары соғыстың қарасын көрмей үйінде отырады. Қарайтыны соғыс емес, соғыс болып жатқан жердің планы. Бұйрығын телеграм, телефон арқылы істейді. Соғыстың хабарын телеграм, телефон арқылы алады.

Соғыстың қарасын көрмейтін себепті бұл күнде әскерлер соғысқа құрамы қойша иірілген тобымен кірмейді, қадама тұрып, қатар түзеп екі жақ канатын алысқа созып, жайып жіберіп атысады. Әскердің көптігіне қарай екі жақ канаты көп жерге жайылмақшы. Орыс пен япон жауласқанда мукден соғысы деген зор соғыста япондардың 300 мың әскері қанатын жайып соғысқа кіргенде бір шетінен бір шеті 100 шақырым болған. Сонша алшақ жайылған әскердің соғысын көзбен көріп отыру мүмкін бе? Планға қарау, телеграм, телефон арқылы хабар алу нақ өзі көзімен көріп отырғандай болмайды, бірақ олай етпей амалы жоқ. Сондықтан бұрынғының әскербасылық етуінен бұ күнгінің әскербасылық етуі қиын. Соғыстағы әскербасылардың ісі дойбы ойнағын сияқты: жалғыз қате жүрістен кілі ойынның берекесі кетіп, ұтылмақшы. Сондай-ақ бір қателескен ісінің салдарынан соғыс бағының бетін аударып жеңіліп қалмақшы. Әскербасылық етудің қиыны сол: әскердің жүру, тұру билігін түгел қолына алуға — барын көзімен көріп отырған жоқ. һәр әскердің һәр тобының бастықтарына беруге һәр ауыл көш - қонын билеген сияқты болмақшы, бірі ерте, бірі кеш көшкен, бірі ілгері, бірі кейін қонған ауылдай әскердің бір тобы атысып жатқанда, екінші тобы қарап тұрмақшы. Бір тобы ілгері ұмтылғанда, екінші тобы кейін шегінбекші. Сөйтіп, бір мезгілде бір беткей қару қылмай, әскер жеңілмекші. Сондықтан бұ заманның әскербасына батырлықтан гөрі, соғыстың ғылымын, әдісін жақсы білетін адам сайланбақшы.

Бесінші, бұл замандағы соғыста жұмсалатын нәрсе — аспан кемелері. Бұлардың қызметінің зоры — жау әскерінің жатқан жерін біліп алып, атқан зеңбіректің оғын дәл үстіне түсіру.

Осы жоғарыда айтылғандар біреуден жерін қорғау үшін де, біреудің жеріне түсу үшін де керек - дүр. Бөліну үшін жасалған нәрселер — қорғандар. Жауды ішкері жібермеске жер шегіне һәр патша қорған салдырады. Қорғандардың мықтыларын бұзып алу қиын жұмыс. Нағыз мықты салынған қорғандары ия тіпті бұзып ала алмайды, ия бұзса да көп адамын шығындатып барып алады. Еуропа ұлығ патшаларының бәрінде де салынған мықты қорғандар бар.

- Қазақ. - 1914. - №73. - 8 ағұст

ПЕТРОГРАД ХАТЫ* 5

I

Солдат алар ма?

Қазақстаннан солдат алу турасында закон жобасы жасалып, қазаққа қатысты бар мекемелердің кеңесіне салынады деген хабар тыныш жатқан жұрттың көңіліне үркініш түсіріп, құлақтарын елеңдеткен себепті анығына жету күзден бері зор мақсаттың бірі болып жүрді. Сөйтіп жүргенде Г.Думаның ашылатын мезгілі таянды. Қазақтан әскер алу туралы закон жобасы жасалған болса, ол жоба Думаның осы жиылысында түсер деп, қазіргі қылыштың қынында тұрған сияқты заманда бейбітшілік етіп қамтама қылсақ, түбінде өкініші естен кетпес деген оймен Дума ашылуына қарсы қазақтан Петроградқа адам бармай болмас деп тұрғанда, мұсылман депутаттары тарабынан кеңесерлік кісілер келуі қажет деген белгілі - белгілі адамдарға хабар тиді. Баруды қажет қылып тұрған бұрынғының үстіне бұл һәм қамшы болып, Петроградқа кісі жіберу жолындағы жұмыс қолға алынды. Аз уақытта алысқа хабар тиіп жетпеді. Онан бұрын бару қажеттігін айтып газетке жазған сөздерімізге ешкім ілтипат етпеді. Елдің бір жағын жау шауып, ия өрт алып бара жатса да, ерегес екі партияның жұмысынан жұрттың көбінің қолы болса қоймайды? Олай-былай айтылған партия әңгімесінен басқа сөз құлақтарына кіре қоя ма? Солай болған соң алыстағы көпке сеніп қарап отырмай, жақындағы азға жармасу қалды. Айтқанымызды құп алып, жақындағы елдің ақсақал, азаматтары 5-6 кісі болып, жомарттық етіп, жол шығынына өз қалталарынан қаржы шығарып, «Қазақтың» 168-нші номерінде аталған адамдарды Петроградқа жіберуге ұйғарды.

Петроградқа барған соң депутаттар арқылы іс анықталды, ашылды. Қазақтан солдат алу туралы жасалған закон жобасы бар деген газеттердің сөздері бекер болып шықты. Мұсылман депутаттары қазақты солдаттықтан бос қалдыру қорлық, қалдырмасқа керек деп, қазақтан солдат алу сөзін қуаттады деген газеттердің сөздері де бекерге шықты. Газеттердің закон жобасын жасапты деп алып-қашып жүрген сөздері мынадан болса керек: 1914-нші жылы июль ішінде соғыс басталардың нақ алдында бірнеше ғана күн бұрын министрлер кеңесіне салуға соғыс министрі тарабынан жазылған докладная записка болған. Бірақ ол записка сөзінде де қазақтан солдат алсын деген, қайта алмасқа керек деген. Алмасқа керек деген пікірін қуаттауға толып жатқан дәлелдер келтірген. Сол дәлелдердің біріне қазақ казарма тұрмысына шыдамайтындығын келтірген. Ол записка бойынша закон жобасы жасалып, закон болып шыға қалса, Астрахан губерниясы мен Том губерниясындағы қазақтардан солдат алынбақшы екен. Өзге облыстардың қазағы қайтадан тағы бір закон шығарғанша солдаттықтан азат бола тұрмақшы екен. Ішкі іс министрі солдат алынбай тұрған жұрттардың бәрінен де саясат жағынан қарағанда солдат алынбауы тиіс деген. Бұл записка июль ішінде нақ осы соғыстың алдында жазған деп, жоғарыда айтылды. Соғыс алаңына түсіп кеткен соң, ол записка бойынша закон жобасы жасалмай, сол күйінше қалған. Сондықтан ол записка бойынша алынбасын деген жұрт түгел алынсын деген жұрттарда солдат алудан күні бүгінге дейін аман тұр. Міне, осы записканы газеттер сөз қылып, закон жобасы деп алып-қашып жүрген көрінеді. Енді анығы білінді: қазақтан солдат алу туралы жасалған күні бұ күнге дейін закон жобасы жоқ. Бірақ енді жасауы ықтимал. Олай дейтініміз: Г. Думаның 15-нші февральдағы кеңесінде октябрист партиясының депутаты Антоновтың айтқан сөзі анау. Ол бір. Екінші, военный-морской комиссияда солдат алынбайтын жұрттардан солдат алу туралы жасалған ия көздеген закон жобасы бар ма деп соғыс министрінен жақсы арада сұраған депутаттарға министр айтқан: «Ондай жасалған закон жобасы жоқ һәм жасаймыз деген ойда жоқ» деп. Оған қарсы оң жақтағы һәм националист партиясының депутаттары закон жобасын жасау керектігін, солдат алынбай тұрған жұрттардан солдат алу керектігін сөйлеген. Олар алу керек деп қоймаған соң, соғыс министрі айтқан: «Закон жобасын жасап, Думаға кіргізу бізге қиын емес. Жасаймыз да кіргіземіз, бірақ нағыз осы соғыс кезінде оны закон болып шыққанменде іске асырып, пайдаға жарата қоямыз дей алмаймын. Өйткені солдат алынбай тұрған жұрттардан алғандағы алатынымыз 30 мың шамалы ғана әскер. Ол 30 мың кезінде әуреленіп, алуға тұрғандай берекелі көп әскер емес» деген. Сөйтіп, бұл мәселе ол жерде осы күнде тоқталған. Соғыс министрінің бұл айтқан сөздеріне қарағанда, ол закон жобасын жасап, Думаға кіргізуі ықтимал. Бұл кіргізген закон жобасы, Дума депутаттары керексініп тұрған соң, закон болып шығуы да ықтимал. Жалғыз-ақ, дүдәмал жері: осы соғыс кезінде алар-алмасы. Соғыс министрінің сөзіне қарап топшыласақ, соғыс кезінде алмайды деп айтуға болады. Өйткені солдат алынбай тұрған жұрттың ең қаралаулысы біздің қазақ. Алу законын шығарғанда қазақтан солдатқа алатыны солдат жасындағы жастар, яғни 21 жастағылар. Олар 20 ия 21 мыңнан аспайды. 20-21 мың әскер бұл күндегі есепті молықтырып тастағандай көп әскер емес, қазіргі көпке үйренген көзге бұл тіпті аз әскер. Ал енді оны алу жағының жұмысына келсек, соғыс министрінің еткен еңбекке тұрмайды деп айтқаны дұрыс болып шығады. Қазақтың метрикасы болмаған себепті жасын білу жолында толып жатқан шатақ жұмыс бар. Бір ауыз орысша сөз білмейтін қазақты соғыс ғылымына үйрету жолындағы жұмыс ол һәм оңай емес. Сөйтіп, қазақтан алынған әскердің берекесі аз, бейнеті көп болып шығатыны рас. Соғыс кезінде берекесіз жұмыспен соғыс министрінің «әуреленуге уақытым жоқ» деген сөзін құр әншейін айтқан сөз деп жүруге болмайды. Олай ойға салып қарағанда жоғарғы айтылғандардың бәрін қорытып, былай деуге болады: қазақтан әскер алу туралы закон жобасы жасалар, ол жоба закон болып Г.Дума мен Г. Советтен өтер, бірақ закон іске асып, пайдаға жаралуы соғыс бітуіне қалса керек.

Қалай болғанда да закон жобасы жасалып, закон болып шығуы ықтимал болған соң, қазақтың енді істейтін ісі не? Бұл жайын келесі хатта сөйлемекпіз.

II

Не істеуге?

Қазақтан әскер алу жұмысы соғыстан кейінге қалғанмен законы қазір шығып қалу ықтимал екені өткен хатта айтылды. Түбінде алуынан қазіргі шығатын законның шығып қалуында мән көп: қазақтан қандай әскер істеу хүкімі қазір жасалып, пішіліп-кесіліп қалмақшы. Осы шығатын законда қалай пішіліп-кесілсе, түбінде қазақты сол түрінде әскерлікке алмақшы. Әскерліктің түрі бірдей емес: жаяу әскерлік бар, атты әскерлік бар. Жаяу әскер орысша «солдат» деп аталады. Атты әскерліктің өзі екі түрлі болады: бірі орысша «кавалерист» деп, екіншісі «казак» деп аталады. Соңғысын, яғни «казакты» біздің қазақтың Орынбор жағындағысы «атты казак» деп, Сібір жағындағысы «казак-орыс» деп атайды. Осы айтылған әскерліктің үш түрінің жүріс-тұрысында парық көп: солдаттың жүрісі жаяу, тұрысы казармада. Кавалеристің жүрісі атты, тұрысы казармада. Казактың жүрісі атты, тұрысы үйінде (соғысқа барарда ғана үйін тастайды). Басқаларынан казактың сыбаға жағынан да артықтығы бар. Қазақтан әскер алу туралы закон жобасы жасалып, Дума кеңесіне қазір түскенде бізден солдат істеу ме, кавалерист істеу ме, казак істеу ме — мұны ашпақпыз. Қазақты солдат қылған қолайлы десе, түбінде қашан алса да, қазақ солдат болып алынбақшы. Қазақтың кавалерист болуы тиіс десе, қазақ қашан болса да, кавалерист болып алынбақшы. Қазақтың казак болуы тиіс десе, казак қашан да болса казак болып қызмет қылмақшы. Солай болған соң біздің қазақтар қайсысын өзіне қолайлы көреді: солдат болуын ба, кавалерист болуын ба, казак болуын ба — закон жобасы Дума кеңесіне түскенде айтуы тиіс. Осы үш түрлі әскерліктің қайсысын қазақ қалайтыны анық. Казактардың тұрмысы қазақтарға таныс. Бұлардың жүріс-тұрысы қазаққа жақын екенін қасындағы қазақтардың көзі көріп отыр. Мысалы, Орал облысының қазағы «атты казактарын» көріп отыр, Торғай облысының қазақтары Орынбор «атты казактарын» көріп отыр. Ақмола — Семей облыстарының казактары Сібір «казак-орыстарын» көріп отыр.Жетісу облысының қазақтары Жетісу «казак-орыстарын» көріп отыр. Соларды көріп отырып, түбінде әйтеуір әскерліктен құтылмайтын болған соң казак болуды қаламайтын қазақ жоқ шығар десек, адаса қоймаспыз.

Енді бұл мәселені екінші жағынан тексерелік, яғни қазақтан әскер алуды керек қылып отырған мемлекет пайдасы жағынан тексеріп қарайық. Мемлекетке әскер керек екені даусыз болса, жаман әскерден жақсы әскер артық екені де даусыз. Мемлекетке пайдалысы жақсы әскер емес, жаман әскер деп ешкім таласа алмас. Олай болса қазақтың қалауын қойып, закон шығарушылар мемлекетке пайдалы жағын, яғни қазақтың жақсы әскер болу жағын қарастырса, қалай болмақшы? Онда да Думаның депутаттары, Г. Советтің члендері қазақ жайын білетін адамдар болса, казак «қазақ» болса, жақсы әскер болады дер еді. Қазақ жайын білетін адамдар закон палаталарында аз. Қазақтың жаяудағы һәм ат үстіндегі сынын білетін орыстар да, басқалар да қазақты жаяуға ұста демейді. 4-5 жастан бастап қазақ өмірінің көбі ат үстінде өтеді. Жаяуында қазақтың қол-аяғы байлаулы сияқты, жүрісі сөлекет, ебі жоғалады, қару - қайратынан айырылады. Атқа мінсе көңілі өсіп, қолы ұзарып, күші көбейіп, ебі молайып, ерлік те, екпін де пайда болып, көзі де алыстан көріп, қару - қайраты екі есе артып, қысқасы жаяуда казак жарты болып, ат үстінде екеудей еңбек ету қолынан келетіні жайын Думада депутаттың көбі білмейді. «Өгізді қойшы үлкен қойшы, түйелі қойшы тұрған қойшы, жаяу қойшы жатқан қойшы, атты қойшы екпіні қатты қойшы» деп отырған казак жаяу солдат болуын қаламас. Оны қаламай, атты әскер боламын деп отырса, оған таласып дәлелмен, жолмен ешкім қазақты жыға алмас. 5 шақырым жер жүрсе, қазақ қайрат қылмақ түгіл, болдырып аяғын да баса алмайды. Сол қазақтан жақсы жаяу әскер шығады деп кім айта қояр екен?

Бұл жүріс жағын алып қарағандағымыз. Тұрмыс жағын алып қарағанымызда да, қазақ жақсы солдат бола алмайды. Өйткені қазақ солдат болса, казармада тұрмақшы. Қалай ауасының нашары казармада екендігін казармаға барып көрген адамдарға мағлұм. Казарма ауасы түгіл, сірә, қаланың ауасын көтере алмай, көкірек аурудан қырылатыны қалада оқыған қазақ балаларынан көрініп тұр. Школ үйіндегі ауа казарма ауасынан көп артық. Соған да шыдамай аурулы болып, өліп жатқан қазақ балалары казармада тұрса, не болмақшы? Далада өскен казак бал ал ары қала ауасын шыдамайтын себебін ғылым тауып отыр. Оны бекер, қисыны жоқ деп ешкім айта алмас. Жер жүзіне белгілі орыстың атақты ғылыми профессоры И.И. Мечников айтады: «Қандай күйге болса да, жасынан қайрат қылып, жасынан қалыптанып, үйретпек. Жасында үйренбеген қалыпқа, өскенде тән шорқақ бос болады».

Жасынан жұмысқа үйренбеген адам өскенде жұмысқа шорқақ болатыны, жасынан атқа мініп үйренбеген адам, өскенде атқа бос болатыны, жасынан күресіп үйренбеген адамның әдісі жоқ — мағлұм нәрсе. Адамның тәні, Мечниковтың айтуынша, ауру құрты «микробтарға» қарсы қарау қылар жағынан да сол сияқты болмақшы. Жасынан жаман ауада өскен адамның тәні микробтарға қарсы қарау қылып, жасынан пісіп-қатып қалыптанып алып, жеңдірмейді екен. Жасынан таза ауада өскен адамның тәні микробы көп ауа келгенде микробтар жоқ орында өскендіктен, қарсы қару қыларлық, әдісін білмей, жеңіліп ауруға алдырады екен. Дала ауасы таза, қала ауасы түрлі ауру микробтардың быжынап тұрған ұясы. Микробсыз даланың таза ауасында өскен қазақтың тәні микробпен алысып, әдісін алып пісіп-қатқан тән емес. микробы көп қала ауасына келгенде микробтарға қарсы қару қылуға жарамай, жеңіліп ауруға алдырады. Қалада оқыған қазақ балаларының көбінесе көкірек аурулы болып ия елге қайтып, ия ұлу беретіні осынан екен.

Қазақ балалары қаладағы оқуға 10 мен 15 жастың арасында баратын да, әскерге 21 жастағы ержеткен жігіттер барады. Қала ауасына тән неғұрлым жас болса, соғұрлым жаттыққыш болмақ 10-15 жастағылар жаттыға алмай аурулы болып жатқанда, 21 жастағылар жаттығып үйренуі онан да қиын. Оның үстіне қаланың ең нашар ауасы казарма ауасы болса, онда тұрған казак жігіттері аурулы болатыны шексіз. Аурулы адамдар жақсы әскер болады деп кім дауласар екен?

Қазақ солдат болса, қазақтың аурулы болып, құрып бітуіне себеп болғаны болмаса, мемлекетке пайдалы, жақсы әскер бола алмайды.

Мұны көріп, біліп тұрғанда солдат болуды, казармада тұруды қазақ та тілемес, қазақ жаяу жүре алмаймын, казармада тұра алмаймын деп тұрса, басқалар да оны бекер дей алмас. Сөйтіп, казак жаяу солдат бола алмайды һәм бола алмаймын десе, оны жолымен һешкім жыға алмайды.

Ал енді кавалерист болу жағына келсек, қазақ кавалерист де бола алмайды. Кавалеристің жүрісі атты болғанмен, тұрмысы казармада. Казармада тұрса, қазақ жігіттері қандай болатыны жоғарыда жаңа ғана айтылып өтті. Қазақтан солдат алуға болмайды деген военный министр о да қазақтың казармада тұруға шыдамайтынын айтқан. Казармада тұруға қазақ жарамайтын болған соң, қазақ кавалерист болуға да жарамайтын болып шығады.

Енді қалғаны жалғыз — казак болу. Онан қолайлы қазаққа әскерліктің түрі жоқ. Казак болу қазақ тұрмысына жақын екенін қазақтардың өзі де көріп отырғандығы жоғарыда айтылып өтті. Әйтеуір әскерліктен бас тартпайтын болған соң, қазақтың казак болудан басқа тілерлігі жоқ.

Ал, қазақ казак болуды тілейді дедік. Құп тілейміз деп қарап отырсақ, онан ешнәрсе өнбейді. Тілесек ол тілегіміз закон шығарайын деп тұрған орындарға жету керек. Біздің айтпаған жайымызды, тілегімізді ондағылар қалай білер? Закон жобасы жасалып, Думаға кіретін себебі білінсе, білінген күні хабар ету жұмысы мұсылман һәм орыс депутаттарына тапсырылды. Соғыс кезіндегі закон жобасы думадан тез өтіп, тез закон болып шығады. Солай болған соң қазақ тілегі осы бастан даяр болып тұрып, Думаға закон жобасы кіреді деген сәбесі білінгенде, Думаға халық тілегі де қатар барып түсерге керек. Олай болса, осы бастан қам қылу тиіс. Қам қылғанда бірер адамның айтқаны халық тілегі болып саналмайды. Қазақтан осы соғыс кезінде әскер алу қолайсыздығы, түбінде алғанда қазақ жаяу солдат һәм кавалерист бола алмайтындығы, қазақтан казак болса ғана жақсы әскер шығатындығы, осы барған сапарда да мұсылман фракциясының кеңесінде де Сібір депутаттарының мәжілісінде де, кадет депутаттарына да айтылды. Бірақ ол сөзіміз Думада сөйленгенде халық тілегі болып табылмайды, казак жайын жақсы білетін адамдардың берген мағлұматтары ғана болып шығады. Халық тілегі болып табылады: ия жұрт ортасынан ашхуд деп сайлап, Думаға жіберген депутаттарының арасынан шыққан сөз, ия жұрт ауызынан ашһудда приговорға жазылып барған сөз. Сөзі біздің сөзіміз болғандай ортамыздан сайлап жіберген Думада депутаттарымыз жоқ. Басқа депутаттардың біздің жайымыздан сөйлеген сөзі, біздің халық сөзі қылып берген приговорымыз қолында тұрмаса, қазақ сөзі, қазақ тілегі болып шықпайды. Солай болған соң Думаға сөзіміз халық тілегі болып жету қажет. Халыққа тегіс бұл айтылған сөздердің жетуі қиын. Сондықтан жұрт тегіс түгелімен қам қылар деп айтуға болмайды. Бірақ осы хабар құлағына тиген қазақтар осы бастан басқа жаққа қарамай, Думаға өз тілегі жетуіне қам қылу қажет. Бұл — барша қазақтың басындағы іс. Мұндай партиялық алалығы жоғаларға керек. Және де бұ күні болмаса, ертең істерміз деп, кейінге қалдырып, кешіктіретін істің түрі де бұл емес. Осыны ұғып, осы сөз жеткен жерлер осы басында істі қолға алуы тиіс. Думаға халық тілегі екі жолмен айтылатыны жоғарыда сөйленді. Оның бірі 3-нші июнь законымен бөгелген. Ол бөгетті бұзу қолымыздан келмейді. Қолымыздан келетін жағы мен тілегімізді Думаға жеткізіп қалу қазақ біткенге қажет іс. Мұны қалғып-мүлгіп отырып, өткізіп алып, қамтама қылған қазақтар балаларының һәм онан кейінгі ұрпақтарының казармада шіріп, азып-тозуына себепкер болып, көрінде тыныш жата алмас, талай күрсініп, күңіренер.

Және де халық тілегіне қосыла айтылатын бір нәрсе — метрика түзету мәселесі. Қазақтан әскер алудың алдында метрика түзелуі тиіс. Метрика түзету жұмысы духовный собраниедей (мүфтиліктей) қиянатсыз істейтін мекемеге тапсырылмаса, қиянатқа үйреніп қалған мекемелерге тапсырудан қолайсыз шатақ істер шығып, халық алаңға түсуі ықтимал.

III

Тағы не істеуге?

Русияда мәдениеттің түрлі қырқасында тұрған түрлі жұрттар бар. Солардың біреулері саясат жағынан көзі ашылып жетілген жұрттар, екіншілері көзін жаңа ғана тырнап ашып келе жатқан жұрттар, үшіншілері саясат сәулесі кірмеген, ол жағынан әлі қараңғы жұрттар. Саяси көзі ашылған жұрттардың істеп отырған істерінің жетілмеген жұрттардың ісінен басқалығы Думаның тысында да, ішінде де көрініп тұр. Олардың Думадағы депутаттары топтан озған шемен, көргені көп көсемдер, білгіштеп бола тұрса да, оған да қанағат етпей сан адамды Думаның сыртынан ұстап отыр. Олай етуінің мәнісі мынау: білімнің түрі толып жатыр. Біреу білімнің бір түріне жетік болса, екінші біреу екінші түріне жетік болмақ. Білімнің һәр түріне бірдей жетік адам дүниеде бай болмайды, ия болса да аз болады. Думаға барған депутаттар да солай. Біреу жер мәселесіне жетік болса, екінші біреуі заң мәселесіне жетік, үшінші біреу ол екеуінен де басқа бір мәселеге жетік.

Сондай мәселелердің бәрін бірдей жақсы білетін депутаттар болмаған соң, әр мәселенің өз білгіші депутат араларынан табыла қоймайды.

Ондай адамдардың бірі бір себеппен, екіншісі екінші түрлі себеппен Думаға бара алмай қалады. Дума — закон шығаратын орын. Закон — халық үшін салынған жол. Жол жақсы болса, халыққа тынышты болады. Жақсы жол салуға жақсы білім керек. Ал білгіштердің көбі түрлі себептермен депутат болмай қалғанда, ондай адамдардың білімдерін депутаттар тысында алып, ішінде пайдаланады. Сол үшін саясат жағынан көзі ашық жұрттар думаның ішіндегі депутаттарының үстіне Думаның тысында да білгіштерін ұстап отыр.

Думада әр мәселе қаралар алдында әр халықтың, әр партияның депутаттары өзді-өзі болып, кеңес құрады. Сол кеңесте әлгі білгіштер де болады. Олардың әрқайсысы өзінің жақсы білетін мәселесі туралы пікірін айтады, керек мағлұматтарды береді. Думада сөйлейтін депутат Думаның тысында естіген пікірлерін, мағлұматтарын думаның ішінде сөйлейді. Сөйтіп, көзі ашық жұрттардың депутаттарының думада сөйлейтін сөздері білімдінің басынан, шешендердің тілінен шыққан, данышпандардың сынынан сымнан өткендей мінсіз болып барып, думада сөйленеді. Орыстың тәуір партияларының көбі осыны істеп отыр. Поляк, еврей, армян сияқты саяси көзі ашық бұратана жұрттардың көбі осыны істеп отыр. Осындай Думаның тысында отырып, ішіндегі депутаттарға біліммен көмек берушілердің басы құралған орнын Еуропа тілінде «бюро» дейді.

Осындай «бюро» мұсылман фракциясының қасында да болса екен деген мақсат мұсылмандардың көңілінде көптен бар. 3-нші думаның тұсында Әлимарданбек әпенді Топшыбашев мұсылман фракциясының жанында секретарь есебінде бір-екі жыл істеп, онан әрі ұстауға ақша табылмай, Топшыбашев еліне кеткен. Біздің қазақтардың да осындай сөз аузында болғылап, сол сөз күйінде іске аспай қалған. Міне, саясат жағынан көзі ашық жұрт пен қараңғы жұрттың арасындағы айырма. 5 миллион еврейлердің, 1 миллион армяндардың депутаттарының қасында бюросы бар. Жылына 50 мың, 100 мың сол расходтан ауырламай, ақша тауып талай адамды ұстау қолдарынан келіп отыр. 20 миллион мұсылманнан бір ғана Топшыбашевты ұстауға ақша табылмаған. Бұл мұсылмандардың саясат жағынан соқырлығының айбаты емес пе?

Русияда 20 миллион мұсылман бармыз дегенде яки 6 миллион қазақпыз деп аузымызды толтырып сөйлегенде топ-топ сияқты көрінеміз. Іске келгенде пыштай болып сеніп, ол толықтығымыз жоғалады: 5 миллион еврей түгел 1 миллион армяндардың істеп отырған ісін істей алмаймыз. Мұсылмандардың бюро аша алмай отырған санының аздығынан, ауқаты жетпей ауырлағанынан емес, саяси саңлауының жоқтығынан. «Тентекті тентек десек, бөркі қара қазандай болады» деген бар. Қараңғымыз, біз саңлаусызбыз деп қараңғылыққа сүйеніп берсек, сол қараңғылыкпен қалыптасып, қатып қалармыз. Қараңғылық құдайдың мойнымызға байлап, арқамызға таңып қойған нәрсесі емес қой. Баяғыдан бері қараңғылық, қараңғылық деп келдік. Енді жарыққа қараңғылық өкпелей қоймас.

Міне, мұсылман фракциясының жанында бюро ашу мәселесі қозғалып, қолға алынып тұр. Татар бауырларымыздың зор-зор шаһарлары бір-бір адамнан бюроға кісі жібермек. Алды, мысалы, Уфа шаһары ақшасын шығарып, адамын жіберіп те қойды. Бюрода ең аз болса, төрт кісі болмақ. Қазақстан, Түркістан халқы ол төртеуден басқа қанша адам жібереміз десе, өздері біледі. Бұлар өзі қамын өзі жесін деген сөз болды. Біз кеңес үстінде пәлен ете қоямыз деп айтуға аузымыз бара алмады. «Аузы күйген үріп ішер» деген ақылды сөйлеген алты миллион алашымыз әлде қалай түсінеріне көзіміз жете алмады. Сондықтан халыққа айтып көреміз дегенге ғана тіліміз келеді. Сол айтып көреміз деген халқымыз — сендер. Сол айтамыз деген сөзіміз — осы сөз. Думада депутаты бар көп жұрт та бюро ашып отыр, аз жұрт та бюро ашып отыр. Думаға әрі депутат жіберген жұрт та бюроны керек қылып отыр. Ұсақ депутат жіберген жұрт та керек қылып отыр.

Думада тіпті депутаты жоқ біздің қазаққа «Бюро керек дейсіндер ме, керек емес дейсіндер ме?» Біздің ойлауымызша, депутаты бар жұрттарға бюро бір есе керек болса, депутаты жоқ жұрттарға бюро екі есе керек. Думадан бізді қалдырып қойды деп хүкіметке өкпелеген боламыз. Думаны шын керек қылып отырсақ, Думаға депутатымыз бармаса да, сөзімізді жеткізетін жол табар едік. Есігін жауып қойса, басқа тесігінен дауысымызды естіртер едік. Еврей ия армян жұртынан депутат бармайтын қылып қойсыншы, сонда да Думаға солар депутаты барған жұрттардан сөзін кем жеткізбес еді. Сондықтан олар саны аз болса да, санаттан қалмай отыр. Думаның есігін жапса, басқа тесігін табатынын біліп те, оларға жол беріп отыр. Бізде солардай саяси көзіміз ашық жұрт болсақ, Дума есігі жабық болса да, басқа жағынан дауысымыз Думада естіле берсе, есігін жапқанмен халықтың аузын жабуға болмайды екен деп, әлдеқашан есігін де ашып жіберер еді. Әуелде де ашық тұрған есіктен әлде қалай кіріп қалғанымызды біліп, естіп отыр ғой.

Біздің қазақта бір зор адасқандық бар: мұсылман депутаттары дін һәм қан қарындасымыз ғой, қазаққа да қарар, сөзімізді сөйлер дейді. Олар біздің сөзімізді, жайымызды біліп отырса сөйлеп, білмесе несін сөйлер, қара суда да шарт бар. Суға кетіп бара жатқанға қол созу үшін жайын сұрап білу қажет емес. Жаяу келе жатқанды мінгестіру үшін неге жаяу келе жатқан жайын сұрап мінгестірмейді? Жаяудың да жайын сұрап қарасатын болғанда тұрмысымыз басқа біздің жайымызды сұрап, біліп алмайынша мұсылман депутаттары бізге қалай қарасар? Олар бізге қарасады: суға кетіп бара жатқан сияқты, кімге де болса түсінікті мәселелер қаралған жерлерде.

Мұсылман фракциясында қазақ жайын білетін депутат жоқ екенін көзбен көрдік. Думада қай мәселе болса да айтысқа түсіп, екі жағы айтып, түсіндіріп көбінің көңілі ұйыған шақта барып хүкім айтылады. Өзі білмейтін мәселе жайынан сөйлеп өзгелерді өзіне ұйытуға болмайды. Қазақ жайына қанық, қазақ сөзін сөйлеп ұйытқанда Думада депутат жоқ. Солай болған соң біздің қазақ ия Думаға қарап алаңдап, дәмелі болуын қойып, бір нәрсе болар деген үмітті үзерге керек, әйтпесе Думаның тысында отырып, ішінде қазақ оның жеткізіп отыруға мұсылман фракциясының жанында ашылатын бюроға адам жіберу керек.

Онда барған адам Думаға тас салуға бармайды. Сондықтан бюроға жіберетін адамдардың құр қара көбейтуге жарайтын ғана адамдар болмай, іс істей білетін, қазақтың қай жайына болса да қанық һәм депутаттарды қазақ жайына қанығарлық адам боларға керек. Қазақтың қай жағынан да болса депутаттардың керек қылған мағлұматтарын тауып бере алатын адамдар барарға керек. Міне, қазақтың осы күнгі істейтін ісінің бір зоры осы. Бюроға баратын адамдарыңды, расходына жарайтын ақшаларыңды шығару. Онда барған адамның алатыны депутат жалованием—күніне 10 сомнан, жылына 3600 сом. Пәтер һәм канцелярия расходы — 7-8 жүз сом. Барлығы 500 сомдай керек. Бұл бір адамға. Екі адамға екі есе көбірек керек, яғни 9 мың сом. Қазіргі қымбатшылықта Петроградта күніне 10 сомнан кем ақшамен тұруға мүмкін емес. Кісі басына алып барғанымыз 200 сом еді. Сол 200 сом күнге шақ жетті. Екеу-үшеу жіберуді ауырсынғандар, барша қазақ болып бір адам жіберіңдер. Жылда ұстап тұруға жарамаймыз десеңдер, тым болмаса, биылғы сияқты қылыштың қырында тұрған шақта Дума маңайында бір адам ұстау керек. Онан арғысын тағы күнінде көрерміз. Петроградқа барып, бюро керектігін көзімен көріп кайтқан Оразаевтар 2 мың тауып береміз деп отыр. Басқа да басшылық адамдар шықса, облыс басына бір адамнан жіберу халыққа ауыр іс емес. Ең болмағанда, бүкіл қазақ болып бір адам жібере алмауымыз масқаралық болар. Мұны істеуге жарамай, мұсылман депутаттарына болсын, басқа депутаттарға болсын, біз үшін пәлен істе дегенімізден еш нәрсе өнбейді, құр бас ауырту болады. Қазақ жайына қандырмайынша, сөзіңді сөйлеп, Думаға жеткізе алатын депутат жоқ деп біліңдер.

IV

Мұсылман фракциясында

Петроградқа барған мұсылмандардың һәм мұсылман депутаттардың фракцияда құрылған кеңесінде қазаққа керекті мәселелер турасында сөз болды. Қазақ мәселелерінің ішіндегі ең маңыздысы әскерлік пен жер мәселесі екендігі айтылды. Қазір соғысқа қатысты мәселеден басқалардың бәрін жауып қойып отырған соң, жер жайын сөз қылғанмен һешкім оған құлақ асып тыңдамайтын болған соң, жер мәселесі ауызға алынбайтын болды. Әскерлік мәселені соғыс кезінде қозғаса, қолайлы болып табылмайтындығы айтылды. Соғыстан соң алғанда да, түбінде қазақ жаяу жүруге жоқтығы, казарма тұрмысына шыдамайтындығы айтылды. Қазақ аты - қазақ болудан басқаға жарамайтындығы айтылды. Қазақ һәм басқа мұсылмандарға бірдей ортақ блогына қосылуы - қосылмауы кеңеске салынды. Блокқа қосылу - қосылмау турасында кеңестегілердің пікірі екіге бөлінді. Екіге бөлінудің себебі блокты керек қылғанда өзі ізденіп барып қосылмаса, шақырып басқалардың осылуын керек қылып отырған блок жоқ. Кімде-кім блокқа қосыламын десе, блоктың программасына мойын ұсынып, сонан басқа жаққа бұрылмайтын болып қосылмақ. Блоктың программасында 13 пункт бар, онда бұратаналар үшін бір нәрсе істейміз деген сөз жоқ. Сондықтан бұратаналар қосылып, бұратаналарға керек мәселелерді қозғаса, блок қай көзбен қарары белгісіз. Блоктың бұратаналар жағын ашып айтып, программасына кіргізуге тілдері жетпей отырған жоқ, басқа мәнісі бар. Ол мәніс мынау: блоктың бір басында Русия қол астындағы жұрттың бәрі бірдей құқық жүзінде тең болсын дейтін программасы бар кадет партиясы. Екінші басында орыс - орыс, бұратана - бұратана деп екеуіне екі түрлі қарайтын, яғни басқалардың төбесі орыспен тең болуын жақтырмайтын националист деген орыс ұлтшылдарының партиясы. Бұл екеуі программалары жүзінде бір-біріне алыс партиялар. Екеуін қазір бір блокқа келтіріп отырған —Еуропа соғысы. Бұл соғыс не істетпей, не көрсетпей отыр? Болмас дегенді болғызып, көрмен дегенді көргізіп отырған жоқ па? Кадет пен националист партияларының бірігіп, іс қылып отырғандары сол болмас деген істің бірі. Соғыс намыс қоздырды. Партия программалары басқа болғанмен, намыстары бір. Намыстан туған партияның мақсұты — немісті жеңу. Немісті жеңу үшін соғыс жұмысын жұрт болып істеу. Жұрт жұмысының басына сенімді хүкімет болу. Осы күнгі хүкімет соғыс жұмысын ұқсатып істей алмайтындығына көздері жеткен кезде істі түзету үшін сенімді хүкімет қолына беру керек деп жасалған блок. Блоктың асыл мақсұды — осы. Программасындағы істердің бәрі де соғысқа пайдасы тиер ме деген істер. Басқа жұмыстарды қатыстырудан бүлікшілік қашады. Әсіресе бұратаналар мәселелері қатыса бастаса, националистерден ши шығуы ықтимал. Түсінікті түрмен айтқанда, бүл бүлік еппен иіп, екі басын түйістіріп отырған шеңбер сияқты. Онан әрі иемін десе, сынып кетуі ықтимал. Блок мақсаты біткен жоқ. Сенімді хүкіметке әлі жеткен жоқ. Соған жеткенше блок сынып, бөлініп-бөлініп кетпесін деп блокшылар блогын қорғап отыр.

Блок жайын солай болған соң фракция кеңесінде былай етуге қол қойды: Мұсылмандарға керекті бірнеше мәселелерді аларға. Сол мәселелерді алып барып блокшылармен сөйлесерге. Ондай мәселелерді программаларына кіргізуге болады десе, кірерге, әйтпесе кірмеген күйде тұра берерге. Ол мұсылманға керекті деген мәселелер мынау:

1) Дін басқалар жағынан, бұратаналық жағынан қойылған бөгеттерді жоғалту;

2) Депутаттық правасынан айырылған жұрттардың правасын қайыру;

3) Бір діннен екінші дінге көшу рұқсаты қай дінге болса бірдей бөлу;

4) Махле реттерін түзету;

5) Мүфтиліктердің мекемелерін түзету;

6) Мұсылман мектептерінде оқыту ана тілінде болу;

Бұларды қабыл етпесе, мынау мәселелерді қабыл етсе де кірерге:

1) Әр жұрт өз мейрамында саудасын жауып, басқаның мейрамында істей беру;

2) Мұсылмандардың рухани мекемелерін жөндеу;

3) Мұсылмандар жолындағы бөгеттерін жоғалту.

Бұлардың қайсысында болсын, неміз кетіп барады, қабылдаса - қабылдар, әйтпесе қалар деген оймен ғана блокшыларға айтып көрмекші. Әйтпесе, соғыс кезінде соғысқа пайдасы тиерлік істер болмаса, басқаға мойын бұрмаймыз деп отырғанда, мұндай кілең ғана мұсылмандарға керекті мәселелерді программаларына кіргізер деуге үміт аз.

Қазаққа керекті мәселелердің кеңесі мұсылман фракциясында осымен бітті. Қазақтың жер турасындағы мәселесінде соңғы үш мәселенің төртіншісі етіп кіргізсе, қалай болар деушілер болып еді, ол мәселені бұл күнде қорғаудың қолайсыздығы баян етілді. Жер мәселесі манағылардай болса болар, болмаса қалар дейтін мәселе емес. Екі жақтың арасында ұтыстағы мәселе. Қанын төгіп, қайрат қылып жатқан мұжықпен қатар отырып жүгініске түсіп, қазақ сөзін тыңдатып, ұтам дейтін шақ бұл емес.

V

Сібір депутаттарының мәжілісінде

Қазаққа керек мәселелердің қалғаны — земства мен депутат правасын қайыру. Бұл екеуін мұсылман фракциясы арқылы қозғамай, басқалар арқылы қозғау қолайлы табылды. Қазаққа депутаттық правасын қайыру мәселесін тіпті Дума жақтан қозғау емес, Г. Совет жағынан қозғау қолайлы деген мәслихатпен Совет жағынан қозғауға жол қаралды. Советтің екі толық шлені қозғамақшы болып уағдаларын берді.

Земства мәселесін Сібір депутаттары арқылы қозғау қолайлырақ болды. Оның қолайлығы мынау: блок программасының 5-нші пунктінде Русияның шеткі алабтарындағы жерлерге земства берілсін деген сөз бар. Біздің жерімізде Русияның шеткі алабында, бізде де земства жоқ. Солай болған соң бізде блок программасының 5-нші пунктіне дөп келеміз. Біз сияқты шеткі алаптағы жерлерде земства ашылу мәселесі қозғалып, газеттер жүзінде де ауызға алынады. Мысалы, Кавказ, Сібір алаптары. Қазақ облыстарында земства ашылады деген сөз тіпті ауызға алынбай тұр. Оның себебі — әуелі, Думада депутатымыздың жоқтығы, екінші, земстваның керектігін біздің қазақтың біліп жетпегендігі. Бізге земства беру керек деп айтып отырған депутатымыз жоқ болса, земс-тваны керексініп іздеп отырған халық тағы болмаса, земства береміз деп айтар ма? Хаты ортадан ойып, земстваға кіргізбей тастаған Астрахан қазақтары да мұны жәбір деп айтқан жоқ. Алда керек қылмаған, іздемеген, қумаған соң былайғысы да сондай демекші. Бірақ земстваның керегі не деп һешкім айта алмайды. Земстваны мұжықтар да керек қылып отырған жоқ. Керегі бар деп блок программасына кіргізіп отыр. Әсіресе осы соғыс кезінде земстваның пайдасы көп деген соң халыққа беру керек десіп тұр. Сөйтіп тұрғанда бізге де земства бер деп сұрауымызға нағыз қолайлы шақ. Сондықтан Сібір депутаттарының табында болғанда қазаққа да земства керектігі айтылды. Қазақпен қатар отырған мұжықтардың земства ісіне келгенде бірінен-бірінің артық - кемі бар деп айтарлығы жоқ екендігі сөйленді. Сонан соң Сібір депутаттары Сібір облыстарында земства ашу туралы закон жобасын кіргізгенде облыстарына керек земстваның да жобасын кіргізейін деп уағда қылды. Бірақ қазақ жайын біз білмейміз, земства турасындағы керек мағлұматтарды өздерің жиып, закон жобасын даярлап, өздерің жасап беріңдер деді. Бұл жұмысты сол кеңесте болған Г. Совет шлені Лаптев пен Бөкейханов екеуі міндетіне алды.

Міне, осы Петроградқа барғанда көрген, білген, естіген һәм істеген істер. Енді істейтін істер жұрт қолында.

- Қазақ. - 1916. - №171. - 29 февраль; - №172. - 9 март;

- №173. - 16 март; - №174. - 23 март





ӘЛИХАН БӨКЕЙХАНОВ

(1866-1937 жж.)

Қоғам және мемлекет қайраткері, Алаш қозғалысының жетекшісі, Әлихан Нұрмұхамедұлы Бөкейханов 1866жылы бұрынғы Семей облысының Қарқаралы уезі Тоқырауын болысының 7 ауылында дүниеге келген.

Бастапқы кезде жергілікті молдадан дәріс алған ол үш сыныпты бастауыш мектепте оқиды. Оны бітіргеннен кейін 1879-86жж. Қарқаралы қаласындағы қазақ балаларына арналған мектепте оқыды. 1886-90 жж. Омбыдағы техникалық училищеде оқып, оны «техник» мамандығы бойынша бітіріп шықты. 1890-94 жж. Санкт-Петербургтегі Орман институтының экономика факультетінде оқыды. 1896-1903 жж. Щербина экспедициясына қатысады.

Әлихан Бөкейханов 1905 ж. қарашада Мәскеуде өткен земство және қала қайраткерлерінің съезіне қатысып, қазақ халқының жоғын жоқтап сөйлеп, тіл, сайлау, дін және т.б. мәселелерді көтерген.

1905 жылы «Халық бостандығы» (конституциялық - демократиялық) партиясының мүшелігіне, ал 1906 ж. оның ОК-і құрамына енді. Қазақстанда кадет партиясының бөлімшесін ашуға талпынады.

I Мемлекеттік Думаға Семей облысы қазақтары атынан сайланады. Алайда Дума таратылған күні барғандықтан, оның жұмысына қатыса алмады. Думаның таратылуына наразылық білдірген 180-ге тарта мүшелермен бірге Финляндияның Выборг қаласына келіп, Выборг үндеуіне қол қойғаны үшін Санкт-Петербург сот палатасының төтенше мәжілісінің шешімімен 3 айға Семей түрмесіне жабылды. 1906 ж. ол Омбыда шығатын «Голос степи», «Омиш», «Иртыш» газеттерінде, 1908 ж. Петербургте жарық көрген менъшевиктік «Товарищ», кадеттік «Речь», «Слово» газеттерінде редакторлық қызмет атқарды. 1909-17 жж. Самараға жер аударылып, Дон егіншілік банкі бөлімшесінде жұмыс істеді. 1912-17 жж. кадет партиясы Орталық комитетінің мүшесі болды.

1913-18 жж. шыққан «Қазақ» газетін ұйымдастыруда және жалпы ұлттық деңгейде көтеруде үлес қосты, газет бетіне қазақ халқының проблемалық мәселелеріне қатысты мақалалар жариялап отырды. 1914 жылы Бүкілресейлік мұсылман съезіне қатысты және мұсылман фракциясы бюросының мүшесі болып сайланды. 1917 ж. Минскдегі земство мен қала одақтары жанынан ашылған бұратаналар бөлімінің төрағасы қызметін атқарды. 1917 ж. наурызында Уақытша үкіметтің Торғай облыстық комиссарлығына және Түркістан комитетінің мүшелігіне тағайындалды.

1917 ж. шілдеде өткен 1-жалпықазақ және желтоқсанда өткен 2-жалпьіқазақ съездеріне жетекшілік етіп, «Алашорда» үкіметіне төрағалық қызметін атқарды. 1920 ж. Қазақ АКСР Егіншілік халық комиссариаты коллегиясының мүшесі, 1922 ж. ұлттар істері жөніндегі Халық комиссариаты жанындағы Орталық баспаның ғылыми қызметкері, 1926-27 ж.ж. Ресей Ғылым академиясының ғылыми қызметкері болды. 1927-30 жылдар аралығында үкімет тарабынан бірнеше рет тұтқындалды.

1937 ж. 27 қыркүйегінде КСРО Жоғарғы соты әскери коллегиясының негізсіз үкімі бойынша «халық жауы» ретінде ату жазасына кесілді.

Ә. Бөкейханов тарих саласына байланысты қазақ халқының соңғы ғасырлардағы тарихи өмірін сипаттайтын, патша өкіметінің отаршылдық саясатын айқындайтын, қазақ хандары мен сұлтандары туралы және ұлт-азаттық көтеріліс барысының бағыты мен мақсат-мүддесін нақтылайтын және басқа да құнды ғылыми еңбектер мен ғылыми мақалалар жариялады.

ӘЛИХАН БӨКЕЙХАНОВ

ТАРИХ КЕРЕК*6

Туғаннан бастап өлгенше адамның өмірінің әр күні, әр сағаты, минуты айрым-айрым суреттер болады: адам өседі, сақал-мұрт шығады, ағарады, еңбектейді, жүреді, қартаяды, жүдейді, қатын алып, балалы болады. Олардың тау қанатын тартады, қуанады, қайғырады, күледі, жылайды. Бұл өзгерістердің әрқайсысы бір себепке байлаулы болады.

Бір ел жиылып дүниеде орын алады: Байұлы, арғын, найман деген сияқты.

Бұл елдің де жас шағы, көбейген шағы, қайғылы шағы, қуаныш шағы, кәсіпке жұмылған, көрші елмен жауласқан, жұтаған, ия обадан қырылған шақтары болады.

Бүкіл дүниедегі адамды алсақ, оның өмірінде де осындай рет болады. Бұл реттер кағазға жазылып, кітап болса, оны «тарих» дейді. Дүние тарихы, адам тарихы, француз, ағылшын, орыс, араб, түрік тарихы деген кітаптар дүниенің жаратылып өнгенін, ия француз, ағылшын, орыс, түрік ... халықтарының жеке ел болып мемлекет түзеп, доспен достасып, дұшпанмен жауласып ғылым, өнер үйреніп өскенін, ия азып кері кетіп өшкен реттерін көрсетеді.

Ер жетіп тұрмыс тартысына түскен дені һәм ақылы сау адам өткен өмірін ойлап, қазіргісін икемдеп, болашағына бағыт түзеп, бақытты, ыңғайлы тұрмыс құру талабында болады. Есі жоқ жас бала, бақпаса соқыр, сақау, саңырау, кысқасы дені сау емес, ия болмаса алаңғасар, ақымақ, ия мәжнүн — жынды адам — алдында, артында ойламай, барып-барып ит қорлығында азып, тозып, ия отқа құлап, ия суға түсіп өледі. Ел де тағы осы адам сияқты ер жетпеген, ақылы толмаған, алаңғасар, ақымақ ия теріс айналған мәжнүн болады.

Есі дұрыс ел болса, тарихы жазулы, тәжірибесі шегулі болады.

Еуропа патшалықтары, Русия республикасы, Япония, Америкалар дені дұрыстар. Қазақ, Түркістан, Ноғай, Башқұрт республикалары әлі де белгісіз, адам болар деген үміт туғызатын белгісі аз Арабстандағы бәдәулар, Америкадағы қызыл терілі малайлар секілді, азып, тозып, жоқ болып кетуі мүмкін. Тарих елдің айнасы, тарихтан ел өткен уақыттағы мінін көреді. Айна жоқ болса адам бет, аузын көре алмайды.

Тарих жоқ болса, ел өткен күнін һәм мінін көре алмайды. Мінін көре алмаған соң өмірін ондай алмайды. Оңдай алмаған соң мәжнүн болып құдыққа кұлайды.

Тарихтың негізгі тап тартысы бай мен жарлы, хан мен қара, құл мен қожа дүние жаратқаннан тартысулы. Тартысқандағы таласы — күн көру, тесік тамақ қамы. Шаруаның оқуы, ғылым - өнердің артуы, күн көрудің қиындап, оңайлауы осы таптар тартысына байлаулы. Орыстың патша, ақсүйек, байлары жеңіп тұрған уақытта гүл жастанып, рахат дариясында жүзді. Октябрь төңкерісінде кедейлер жеңіп еді, байлар шайтанның отындай тозды. Қазақ төрелері, ақсүйектері, писарлары үйге дәрет сындырып, тасытып төктіреді. Бейнетқорлар жеңіп еді, суық Сібір, итжеккенге жіберіп, айғыр қуған саяқтай Сырдан асырды.

Осы реттер, өзгерістер барлығы да шаруа жасаудың ретінде байлаулы. Шаруаның қай уақытта, қандай өзгерісте болғаны болашақта шаруаны дұрыс алып баруға аса қажет. Олай болса, тарих қажет. Тарих болса, ел өсіп-өнеді. Тарих болмаса, ел жоғалады, бұл — хақ нәрсе.

Жоғарыда біз айтып өттік — елдің ел болуына тарих шарт деп, тарих елмен бірге өседі. Ел күшті болып өмірі қайнап тұрса, тарих күшті сегіз қырлы болады. Қалың-қалың кітаптардың бетін толтырады.

Ел азғын болып, тап тартысы аз, өмірі солғын болса, тарихта солғын болмақшы. Көбіне кітапқа жазылмай, ауыздан-ауызға, құлақтан-құлаққа қыдырып, неше түрлі өтірік жамалып «Тоғыз тоқылдақ, сегіз шіңкілдек» ертегісі сияқты бір мағынасыз әңгіме болып жүре береді.

Ел озарды бұлар да тарих жұмысын қолына алады. Тарихты теріп қағазға жазады, адамның өмірінің сипаттары қандай көп болса, тарих түзудің негізі де сондай көп болады. Мысалы, түрлі халық аузында жүрген өлеңдер, мақалдар, тақпақтар, ертегілер.

«Басынан Қаратаудың көш келеді,

Селкілдеп қара жорға бос келеді.

Айырылған ағайыннан қиын екен,

Мөлтілдеп қара көзден жас келеді», —

деген өлең қазақ болған жерге белгілі. Қазақ халқының жалпы көшіп жүретін заманында бір зор тарихи айырылыс болғанын аңғартады.

Өлеңдердің ішінде «Ақ Орда», «Ақ боз үй» деген сөздер келеді, тас үй, ағаш үй, жер үй деген сөздер жоқ.

Бұдан бізден бұрын қазақтың киіз үймен көшіп жүргені аңғарылады. «Кең киім азбас, кеңесті ел азбас» деген мақал қазақтың бір шақта кеңесті һүкіметті болғандығын. «Халық ұйғарса, хан түйесін сояды» деген мақал — хандардың халықтың пікірімен санасатындығын білдіреді. Мұндай істер аса көп, соңдықтан газет бетінде сарқа жазып болмайды. Бұдан аңғаруға болады: тарих түзуге өлең, мақал, тақпақ, ертегі — халықтың қолданып жүрген ғұрып - әдеттері, ескі қарулар, ер-тұрман, құлпы тас, үй ішіндегі құралдар секілді тоқсан тоғыз түрлі жолдар болады. Қай уақытта, қай жерде халық осыларды тегіс қолданғаны, қай уақытта қандай реттерінен тастады, барлығын жинаса, тарихқа негіз болады.

Енді келелік қазақ халқына. Қазақта бұл күнге дейін жазылған тарих жоқ. Тарих ауыздан-ауызға көшіп жүр.

Қазақ автономиялы республика алып, дүкен құрып, ел болам деп жатыр, жолы болсын! Бірақ, тобан аяқ болмай, дұрыс ел болу қажет адамның дұрыс адам болуына әр ағзасының қатар, тегіс өсуі қажет. Бойы өспей, басы өссе, ергежейлі болады.

Автономиялы республика болып, қағазға жазған тарихы болмаса, қазақ азаматы көбінесе оқу, білім комиссариат қазақ халқының тарихын түзуге кірісу керек.

Тарих түзу үшін оған керекті асбаптарды жию керек. Бұл жұмысты бытырап жүріп жасап болмайды, арнаулы бір ұйым ашып, іске кірісу дұрыс. Басшылардың іске кірісуін күтеміз. Қолымыздан келген жұмысқа даярмыз.

- Қызыл Қазақстан. - 1922. - № 10. - 6-9 бб.

ҚАЗАҚ*7

Біздің қазақ баласы орыс патшасының қол астында мынау тоғыз облыс, бір губернияда:

1 - Семей облысында 655 мың 971 адам

2- Ақмолада — « — 484 мың 456 адам

3- Торғай — « — 422 мың 401 адам

4- Орал — « — 466 мың адам

5- Закаспииск — « — 71 мың 367 адам

6- Сырдария — « — 888 мың адам

7- Жетісу — « — 844 мың 405 адам

8- Ферғана — « — 374 мың 981 адам

9- Самарканд — « — 79 мың 83 адам

10- Астрахан губерниясында 213 мың адам

Бәрі**8 4 миллион 499 мың 664 адам.

1898-нші жылғы есепте қазақ затынан қазақ тілімен сөйлейтін адамның саны 4 миллион 84 мың.

Бір жылғы адам баласының таза өсімі мыңға 15 адам. Он жыл аралатып екі есеп алғанда, Көкшетау уезінің қазағы мыңға бір жылда 25 адам қосылып өскен. Бұған қарағанда қазақ баласының өсімі өзге халықтардан артық болмаса кем емес, қазақ жұрты мыңға 15-тен өсіп, 1897-нші жылы орыс қол астындағы қазақ 4 миллион 84 мың деп есеп қылынса, 1913-нші жылда 5 миллион 64 мың болады. Бұл есепте Жетісу қырғыздары да бар.

Бұл қазақ һәм қырғыз Шыңғыс хан заманынан бері, 7 жүз жыл шамасында, жоғарыда аталған 9 облыс жерінде жүріп тұрды.

Бұл жердің айналасы мынау: темірқазықта Жайық һәм Тобыл, күншығыста Ертіс, оңтүстікте Түркістан таулары, мұның ең биігі Хан Тәңірі. Күнбатыста Амудария. Осы 9 облыс, бір губернияда 260 миллион десятина шамасында жер бар. Бұл жердің көбі 10-20 жыл мұнан бұрын қазақ пайдасында еді, соңғы 10-15 жыл Торғай һәм Ақмола облыстарынан қазақ пайдасындағы жерден көп жер мұжық пайдасына кетті. 1908-нші жылға шейін мұжыққа қазақтан алып берген жер 4 миллион десятинадан аз артық еді. 1913-нші жылдағы есепте 1906-1912 жылдардағы қазақтан мұжыққа алынған жер 6 миллион десятинадан артық *9.

- Қазақ. - 1913. - №8. - 3 март

ҚЫТАЙ ҚАЗАҒЫ**10

1757-нші жылы Абылай Әбілпейізбен Қытай астанасы Пекин шаһарына барып, «Уақ» дәрежесін алып, Алтай - Сәуір тауларын мекен етуге ерікті болып қайтқан екен. Ол кезде қытай патшасы «Цзан-лун» еді. Алтай - Сәуір таулары Қытай заңында монғол жері саналса да, бос жатқан себепті, Әбілпейіз керейі қыстап, жайлап жүре берген екен. Істің анығына қарағанда, керей елі Алтай - Сәуірді қан төгіп, найзаның ұшы, білектің күшімен қалмақтан жеңіп алған: бұған әр уақыттағы керейдің батырлары, елдің толқыны дәлел.

1913-нші жылы керейден Пекинге депутат барып, биыл қыс қайтып келді. Ол Думада бір зор сөз сөйлеп халыққа еш пайда келтірген жоқ. «Жер Қытайлық болмаса, Қытай жеріне қарай ауамыз, бізге Қытай жер тауып беруге міндетті» дегенді алып келді.

Алты үкіртай (болыс) ел, қалмақтан зорлық көре берген соң, Ерен - қабырға деген жерге ойып кетті, барған жерінде күзеліп тұр. Алтай-Сәуірдегі ендігі керек Ерен қабырғаға ауамыз деп тап-тап берді, онда барғанмен сиярлық емес. Сондықтан олардың айтатыны: жерді һәм алса, біз соныкі, қуып жіберсе, баяғы ақтабан-шұбырындының кебін киеміз. Көппен көрген ұлы той дейді. Биыл апрель ішінде жұрт болып кеңесеміз деп керейдің жақсылары Сәуірге жиылысты. Онда татымды сөз болған жоқ. Жалғыз-ақ Мәми әмби өрнек жол болсын деп бір ұрының сұқ қолын үш буынымен шаптыртып тастатты. Ұрыларға осындай һәт түрлі жаза істемек болып таралысты.

Бұл жиылысқа Оспан Әмби бармады. Ол Русия консулына арыз берген «мың жарым үй орыс патшалығына қараймыз» деп. Петербургтан Оспан әмбиға консул арқылы естірткен «Қытай, орыс һәм монғол шекарасы ашылғанша Оспанның тілегіне һеш нәрсе айта алмаймыз» деп. Оспанның арызына жер керейдікі екендігіне толымды дәлел жоқ деседі. Оспан әмби Петерборға барып патшаға жолығамын деп, жүз пайдалы іс бітіріп қайтарлық сөзі, құрған планы жоқ, құрған аман - сәлем болса керек.

Қытайдан орысқа, орыстан қытайға кіріп жаманатты болып жүрген керей ұлықтары да бар көрінеді.

Орысқа қараған қазақтың партиясы керейде де ашылды. Мал бағып, шаруа қылудан жұрт екі-үш жылдан бері қалып барады. Қытай бір шауып, қалмақ екі тонап, саудагер үш алып керейдің ұйытқысын бұзып, мазасын қашырып тұр.

Жер қайғысы, күші - құн, шаруа керектігі батып-ақ тұр. Бас қосылмай, береке-бірлік қанбай тағы тұр.

Бұрынғы Әбілхайыр замандары дәл осы күні Қытай керейлерінің басында.

- Қазақ. - 1914. -№68. -30 июнь

ТАҒЫ СОҒЫС*11

Бір-екі ауыз сөз оқушыларға. Қазақ газетасы біреу-ақ, саясат ісіне керек, тіршілікке пайдалы үлгілі сөз жазу керек емес пе дейтін оқушылар бар. Бұл шалажансар рас та. Газета алдыңғы көсем жүрек оқушылар үшін шықпақшы, бұлар саясат ісінен хабарлы болмақшы, бұлай болған соң Еуропа саясат ісіне «қазақ» та орын бермей болмайды. Біздің қазақ құлағы Еуропа саясат ісіне тесік болмаса, біздің үйден іске жұрт сараңдық қылмақшы.

Еуропа ұлығ патшалары екі одақ: бір жағы біздің Русия, Англия һәм Франция. Бұларға ыңғайлас Румыния. Екінші жағы Германия, Италия һәм Австрия. Бұларға ыңғайлас Болгария.

Австрия Сербияға қысымшылық шарт қылып, мұны орнына салмасаң, соғысамын деген еді. Сербия Австрияның шарттарын қабылдамай, екі патшалық арасында соғыс басталып қалды.

Австрияның мұнысы құр сылтау. Мұндай сылтауға күшті мемлекет һәрқашан қылатын. Муради соғыс. 1911-нші жылы Италия Триполи туралы түрікке осыны қылған. Ондағы Италияның тапқан себебі, түріктің флоты нашар еді.

1913-нші Румыния мұны Болгарға қылған. Ондағы Румыния тапқан себебі, болгар қолы түрікпен байлаулы еді. Биыл Америка Мексикаға тағы осыны қылды, «сен нашарсың, сенің жұртың аз, ішінде бүлікшілік» деп. Еуропа патшалықтары христианбыз, түзуміз дегені құр аты болмаса ғұмыр жүзінде бір-біріне қасқыр. Тарих жүзінде Еуропа Азия жұртының бетіне Шыңғысхан һәм Ақсақ Темір ісін бастады, осы екі патша қанша жәбір-іс қылды деп. Бұлар өз уақытына қарай іс қылғаны рас. Міне, осы жері жиырмасыншы ғасырда Еуропа патшалықтарының қылған ісі кімнің алдында ақталмақ! Бұлардың қайсысы, қолынан келсе, Шыңғыс хан һәм Темірлер болмайын дейді.

Сербияға біздің патшалық болыспас амалы жоқ. Сербия өзі бауыр, өзі біз қырық жылдан бері сабақ беріп оқытқан шәкірт. Біздің патшалықпен Франция һәм Англия қол ұстасқан дос. Австрия Германиямен, Италиямен соғыс жолында байлаулы. Еуропа соғысы деген жұрт қорқатын соғыс басталады білем. Мұның аяғы не болар?

Италия күзеткені Албания, Франция күзеткені Сербия, Болгария күзеткені Македония, Түркия күзеткені аралдар, Солоник, біздің күзеткеніміз Стамбул, Анатолия. Англия һәм Германияға саудаға, ақша өсімге беретін жалаңаш кедей керек. Мұның мақсұдына мына үшеуі жетер. Италия алар Албанияны, Франция Сербияны, Германия ақшасына назар. Өзгесі «иттің табаны қышыса, керуенге ерер» болар. Бұл соғыстан жалпы жұртқа һеш бір пайда жоқ. Нарлар алысар, шаруа бұзып, қан төккен сорлы халық болар.

Соғыс уақытында ең көп болса Сербия солдаты 450 мың болады. Австрия солдаты бір миллион жарым. Еуропа соғысы болса, бүлік болады, Еуропа соғысы болмайтын жаққа тырысыңыз дейтін Еуропа соғысы, міне, басталады. Еуропада соғысты шын сүймейтін қызметші кедей, бұларды саясат тілінде «социалист» ия «социал-демократ» дейді. Социалистер Франция, Германия, Австрияда зор партия болады. Осы июль басында Франция социалистерінің мәжілісі болып тарқады. Осы мәжілісте Франция социалисі бата қылысты: Еуропа соғысы бола қалса, бұған тоқтау үшін соғысқа кіріскен екі патшалық социалистері уақытша қызмет тоқтатсын деп, мұны саясат тілінде «забастовка» дейді.

Германия социал-демократының «Фервиртс» атты газетасы бар. Мұның алдырушысы миллион кісі. Германия социал-демократы, осы газета не десе, соны қылады. «Фервиртс» біздің қазақша «көсем» болады. Осы «көсем» Австрия ісі қисық, Австрия Сербияға қысым қылып отыр. Бұл туралы «біздің неміс жұртының бір қасық қаны төгілмесін» деп жазып тұр. Франция социалист пікірі де дұрыс. Кітап жазатын, газетаға жазушы Германия С.Д. Шнейт Германия патшасы Вильгельмге ашық хат жазып отыр: Ер, адал едік, мынау Австрия ісі жолсыз. Бұл туралы біздің неміс солдатының қанын төкпесін деп.

Бұл соғысқа біз кірісетін болдық. Біз кіріскен соң Германия да амалсыз кіріскелі тұр. Австриямен әуелде жасасқан шарттары солай, егер бірімізге екі патшалық жабылса, болысамыз деген. Бізбен Германия кірісіп іс қылса, нашар - жаман Сербия тезек теріп артта қалар, дүние жұмбағы байлар не бұлармен болар. Кім жықса да Еуропа, Азия жері қайта пішіліп, қошқар мүйіз салынар. Осындай зор саясат ісінен хабарсыз жату біздің оқушыларымызға жол ма?

- Қазақ. - 1914. - №71. - 24 июль

ТОЗҒАН РӘСІМ - АЗАП*12

Бұрын дұшпан кісі өлтірсе, өлерменді өсіріп бір жағын кекке, бір жағын олжаға айналдырып құн алушы еді. Бұрын жұрт ру болып, күшке жалынып, амал қылып жүргенде, ер де, ердің құны да ру діні еді. Ерді ру болып іздеуші еді, құнын ақсақал болып алушы еді. Құнды ру ақсақалы алатын жұрт рәсімі еді.

Ол заман өтті, кетті. Бұрынғы зорлық - зомбылық жоғалды. Ел руға қорғалап жүрген жоқ, законге қорғалап жүр. Ер ру кісі, ру қызметкері емес, қатын-бала, ата-ана қызметкері. Енді бұрынғы ру іздейтін құнды ру ақсақалы пайдаланатын рәсімге түк дәлел жоқ.

Ғұмыр жолы осы, ғұмыр аз-аздап өзгергенде рәсім артта қала беретін. Өстіп құрған рәсім азап болатын.

Екі ауылдың шекарасын бұзды, шабамын деп, екі қазақ жігіт таласады, таласады да төбелеседі, төбелеседі де бір таяққа жығылып опат болады.

Бұл іс қай жерде, қай жерде болғанын жазып керек емес, өздері оқып, қисық бетін айнадан көрсін.

Кісі өлген жоқ, бұрынғыны бастап олжа аламын деп жиылады. Зор қылып құнды кеседі. Кескен күн мықты болсын деп өлерменнің неше туысқаны жала жауып абақтыға салғызады. Малды өлерменнен басқа туысқаннан берсе қолынан, бермесе жолынан барымталап алады. Бұл құн деп алған мал атқа мінген ақсақал, би, болыс һәм өзге арам жеп, қаңғырғанның қолында кетеді. Кісісі өлген ауырлық, қайғы түскен қатын-бала, ата-анада түк пайда жоқ. Өлермен малы жоқ кедей еді, мұнда құн төлейтін мал жоқ. Мал беріп, құн төлеп күйген ағайын. Кісі өлгенге қуанып қарқ болған, несібе тапқан, жазатайым болып таяқтан қыса болған жігіт ағайыны. Құн алып, құн берсе, ру құрығаннан айырылады, «рудың кегін бер» деп алушы еді. Енді бұл күнгі құн алуда «тозған рәсім азап»- тан басқа не дәлел бар? Біздің осы күнгі атқа мінген ақсақалдарымыз жігіт өлсе, һәр қайсы өз басына пайда қуып ағайын арасына жұртқа бітпес дау шашады. Орыс законының, сотының алдында қазақ жұртына ұят таңба болатын іс қылады. Құн деп кескен малды жолмен, қолмен алып болғанша өлермен жағы тырп етпей отырсын деп, неше кісіні жала жауып абақтыға салғызған. Құн деп малға тояттап болып, сотта тергеушіге өтірік айттым, сотқа құран алып, құраннан садаға кеткір, шынымды айттым, деп екі қайтара өтірікті жосытып, жала жауып абақтыға отырғызған кісілерді абақтыдан босатқан. Міне, осыны көріп отырып, судиялар, сот айтады: «Қазақ құран алып отырып өтірік жан береді» дейді. Бұл қазақтың мұсылманшылығы қайда дейді.

Біздің қазақ кісі өлімі туралы орыс законында мұжықпен қатар закон жолына құл. Бұл туралы закон жолы екі айрық. Халық мемлекет болған соң, мемлекет өз панасындағы адамды неше амалмен қорғамақ. Қорғаудың бір сипаты — тентекті қорқытпақ. Кісі өлтірген құнсыз жамандық деп, өлтіру жолына келешек уақытта ауыс болмасын деп өлерменге жаза кеседі. Осы жаза кесетін жолды сот аз деп сот қуады. Бұл закон арқылы тергеуші, прокурор ісі.

Бұл жол біздің қазақтың опырып алатын қатынын күндікке, баласын құлдыққа деген кегінен жөнделіп шыққан ғой.

Ер өлсе, шаруа жерсіз қалады, қатын-бала, ата-ана жетім қалады. Закон осыларды риза қыламын деп, осыларға қуып өлерменнен мал өндіретін жол ашады. Осы екінші жол ер өлген жақынына қазына дауалап алуға бұйыратын біздің қазақтың қуынан жіңішкеріп шыққан ғой. Осы екінші жол бойынша, хақыны закон жолында қуса, қумаса кісісі өлген жақтың өз еркі. Өлерменнен қазына даулағанда не сұралса, сол қабыл болмайды. Ойланған қазына мөлшерін сот тексеріп, сот кеседі, мынадай өлген жігіттің жақынына пайдасы бар еді, өлермен мынадай қазына тартса, осы жоғалған пайдаға қарсы құда болады деп. Біз «тозған рәсім азапты» артынып ақты, қараны бірдей талап алып отырмыз. Міне, кісінің таяқтан өлімі туралы біздің қазақта жүріп тұрған «тозған рәсім», жұрт надан болған соң, жұрт басшысы адам нәсіпсіз болған соң бос жатқан түзу закон.

Міне, жұрт момын болды, мұжық пен законға мойын бұрмайтын қол, ауыл үй қонды. Енді, «тозған рәсімді» доғаратын уақыт болды. Бірақ рәсім ескі ауру, көп жыл, көп әдіспен аман қалса, сонда жоғалады. Жұрттың бәрі бір күнде сұлу болып кетпейді. Ғұмыр өзгерілгенде рәсім өзінен-өзі қарша еріп жоғалады, бұрынғы төреге беретін «Аллаяр»-дай. Бірақ бұл жол іш пыстыратын ұзақ қиын жол. Жұрттан жақсы басшы шықса, қасына өз пікіріндегі жастарды қосып алып адалдық жолына жұрт үшін іс қылса, күннен күнге жақсылыққа от жаққан жолдас көбейеді. Үстіп жұрт жақсысы табылып, бірігіп іс қылса, «тозған рәсім»дер жоғалар еді.

Кісісі өлген, кісі өлтірген бауырлар жемтікке ұшқан сақалы аппақ, сәлдесі қазандай, жүзі қап-қара дұзақыдан қазақ халқының орыс бетіне басатын таңба ұяттан тысқары болар еді. Жалғызбын, азбын демей, бізден бұрын өтіп кеткен, біз не қыламыз демей, аспай, саспай, тасымай іс қылса, адам баласының қолынан келмейтін іс болмайды.

Тамшы тас теседі.

- Қазақ. —1914. —№ 44. - 31 декабрь;-№45. — 9 ғинуар

АБАҚ КЕРЕЙ*13

Үйсін Абақ деген жігіт Ашамайлы Керейге барып, қыз алып, басына үй көтеріп, алдына мал салып Абақ - Керей атанып кетті. Абақ өсіп-өнген соң мұнан бұрын 1660-ншы жылдары Сәуір, Алтай тауына барып бос тұрған қалмақ жеріне орнықты. 1740-ншы жылдардың ретінде Әбілфейіздің балаларын әкеліп Абақтар хан көтерді. Сол жылдар Әбілфейіздің хан болған бір баласы Көгедай Абылаймен бірге Қытай ханы Еженге барып «Біз бағындық» деп «уақ» болып, тас алып кайтты. Қазір Көгедайдан алтыншы кіндік. Абақ-Керей осы күні бұл Алтай, Сәуірде 15 000 шаңырақтан артық. Қыстап - жайлап жүретін мекендері: күнбатыста Зайсан уезінің шекарасын, Қаба, Бұршым өзендері, солтүстікте һәм оңтүстік Алтайдың күнгей беті. Күншығыста Қоба қаласы, Қара Ертісбасы, Бұлғын һәм Шіңгіл өзендері, оңтүстігінде Сәуір тауы, Үлінкөр көлі. Қақ орталықта Қара Ертістің өзені. Ұлықтары қазақтың өзінен: Зәңгі (ауылнай), зәлік (би), дүңше (тілмаш), үкіртай (болыс), әмбу (нашалник), күң (кіназ). Заң — закон, билік қазақша. Билікті, жарлықты аттарын, дәрежелерін салып ойған мөрімен бекітеді. Абақ 13 үкіртай (болыс) араларында бөтен халық жоқ. Сәуір тауында 3 үкіртай торғауыт бар, бұлар өз ауылында. Ғұрып — газеті көп өзгерілген жоқ, баяғы қазақша. Ән - дауыс Алатаудағы қалпындай. Алман (алым-шығыны) һәм жоғарғы айтылған ұлықтар жалованиесі үшін шаңырақ басына қой жинап алады. Бұрын Абақтар Қытайға алман бермеген, құр бағынып тұрғаны болмаса. Соңғы 20 жылдың ішінде бұл қазақтарды меңгеруге Қытай төрелері келген. Қазіргі Қытай төресі (заты торғауыт) Шікшай аталынады. Генерал-губернаторлық дәрежесі. Бұл жалованиені Пекиннен бір алады, қазақтардан екі алады. Қытайша білетін бір-екі-ақ қазақ, дүңше-тілмаштар, Қытай қалмақтан шыққан төрелер қомағай - ашқарақ көрінеді. Әсіресе бір-екі жылдан бері бұлардың саны тым көбейіп кеткен. Өткен қыс 13 үкіртай қазақтың Шара сүмбеге келген Қытай шерігіне берген алманы: 300 қой, 1000 сиыр, 1000 жылқы, 1000 түйе. Ұлықтардың, дүңшелердің жалованиесі жыл ішінде екі қабат жиналады. Шерік жатқаннан бері ат байлау, үй тігу, сойыс хисапсыз.

Оқу жағы тәуір: һәр ауылға екі-үш хат таныған адам. Оқытқыш мұғалімдер некен-саяқ. Халық оқу жағынан ынталы. Газета, журнал алдырып тұрушы жарыққа көзі ашылған мүтіл керей де бірақ ауыл. Бұл Мәми әмбу — мұнда «Қазақ», «Айқап», «Тәржіман», «Уақыт», «Жұлдыз» газеттері бар. Кәсіп жоқ. Егін салу да кем. Бар керейден бір саудагер жоқ. Киіп, ішетін нәрсе, жиһаз бәрі орыс қолды тауар. Қазақтар ақшаға мал сатпайды, малды керекті тауарға арзан бағамен айырбас қылады. Саудасы бек жақсы жоқ.

- Қазақ. —1913. —№34. —16 октябрь

ЖАҢА ЖЫЛ*14

Фрат һәм джле өзенінің өлкесі Мисапатамияда, Ғайса пайғамбар тумастан 4 мың жыл бұрын Вавилония һәм Асирия атты екі мемлекет болған еді. Осы екі халық осы күнгі қытай һәм фин халқымен қандас монғол еді. Вавилония халқын тарих халдей деп те кеткен. Осы халдей жылы аймен есепке алынушы еді: бір жыл он екі ай, бір ай 28, 29 һәм

30 күн деп. Бір жылдың қалған күнін он үшінші ай қылып қосушы еді. Халдей жерін парсы алған соң парсы календары (Рим-латын тілінде айдың алдыңғы күні «календа» — осыдан уақыт есебі, еуропаша календарь) халдей ауысқан. Парсы жұрты мұсылман болған соң мұсылман календарына қол болды. Халдей жаңа жылы жазғытұрғы күн мен түн теңелетіннен басталушы еді. Бұл күнде парсы тілінде «наурыз» дейді, жаңа жылдың басы дейді, жаңа жылда халық қуанып, бір-біріне гүл, жұмыртқа силаушы еді. Парсы ақыны Хафиз жаңа жыл мейрамын неше буын қылып мақтайды.

Біздің түрік жұрты сол Халдей заманынан бері монғолмен бірге жасап, аралас тіршілік етіп келеді. Біздің жаңа жылдың да шыққан жері осы айтылған екі өзен өлкесіне барады-ау деймін.

Бір жылда жер күннен бір айналып, баяғы орнына келеді. Бір күнде жер өзінен-өзі арбаның дөңгелегінше айналып орнына келеді. Бір жылға түгел күн келмейді.

Біздің орыс патшалығы ұстап отырған календарды рим патшасы әуелі осы уақыт есебіне халқын аударған үшін «Юлиан календары» дейді. Бұл календарда януар 31, февраль 28, март 31, апрель 30, май 31, июнь 30, июль 31, август 31, сентябрь 30, октябрь 31, ноябрь 30, декабрь

31 күн болады. Бұлай болған соң жыл 365 күн болып шығады. 365 күнде жер күннен айналып бола алмайды. Жер күннен айналып болуына 365 толық тәулік тағы бір ширек тәуліктен азырақ уақыт керек. Юлиан календары өзге сөзбен ескі стиль, бір жылды 365 бүтін тәулік һәм бір ширек тәулік қылып есептейді. Бұл ескі жылдың арасы мынау: 128 жылда календарь жылы күн жылына бір тәулік кейін қалады. Ескі стиль жылы 365 тәулік бір ширек дедік. Үш жыл өткізіп төртінші жылы февраль айын 29 қылып санайтыны осы төрт ширекті қосып алғаны. Февраль айы 29 күн болатын жылды орысша «високосный» дейді. Жыл цифрының кейінгі цифры төртке дәл бөлінсе жыл високосный болады. Мысалы, 1912, 1916, 1920, 1924..., 12, 16, 20, 24 төртке дәл бөлінеді.

Еуропада «Григорянский» календары өзге сөзбен жаңа стиль, жаңа стиль жолын жасатқан Григорий деген рим патшасының атынан шыққан. Бұл жаңа стиль жылы да күн жылынан шабан, бірақ бұл шабандық тым аз. 4241 жылда есеп жылы күн жылынан бір тәулік кейін қалады. Күн жылынан қалмаймын десе, ескі стильден алып отырған халық 128 жылда, жаңа стильді алып отырған халық 4241 жылда бір тәулік қосып алады. XIX ғасырда осы екі стиль арасы 12 тәулік еді. Бізде 7-нші март болса, жаңа стиль Еуропада 19-ншы март еді. ХХ ғасырда жаңа стиль кемде кем жатқан бір тәулігін қосып алды. Енді ескі стиль арасы 13 күн болады.

Мұсылман болмаса бұрын ғұрып жылы 12 ай, бір ай 29-30 тәулік еді, күн жылына жанасамын деп һәрбір үш жылда бір ай қосып алатын болды. Халифа Рашидин заманында мұсылмандар бұл есепті өшіріл, хижраттың басталуынан есеп қылуды ұнатты. Бір ай жылы күн жылына жанаспайды.

Япония 1872-нші жылдан, Корея 1892-нші жылдан бері жаңа стильге кірді. Түбінде осы ескі һәм жаңа стиль барша мәдени халық кіретін жол болар.

Енді бір-екі ауыз сөз жаңа жыл туралы. Мұсадан бері еврей жаңа жылы марттан басталады, Римде жаңа жыл март еді.

Біздің қазақ жаңа жылы мартта болғаны адасқан емес. Жаңа жыл мартта болса, күн мен түн тең болғаннан бастау керек. Ескі стильде бұл күн 9-ншы март болады.

— Қазақ. -1914. —№53. - 9 март

ТҮРКІСТАН*15

Түркістан колония сафарына жүрді білем. Түркістанның ескі үкіметі қойған генерал-губернаторы ұсталып, абақтыға жабылып, Петроградқа айдалып кетті. Жаңа уақытша болған бостандық, туысқандық үкіметі Түркістан уалаятын басқаруға Түркістан комитетін сайлады. Бұл комитетке үкімет өзгеше менің атымнан іс қыласың деп ерік берді. Түркістан уалаятына бостандық, құрдастық, туысқандық шырағында не қылатын болса, Т. Комитетіне ерік.

Бұл сияқты жол Англияның колониялары Австралияда, Канадада, Оранжевая Республикада. Бұлардың өз алдына Г. думасы бар.

Бар законын өзі Г. думасы шығарады. Англия зор Г. думасы, палата общин, құр бата қылады. Бұған қарағанда Учредительное Собраниедан кейін Түркістан өз тізгіні өзінде колония болады.

Түркістан Комитетіне сайланған кісілер: 4-нші Г. дума члені Н.Н.Щепкин; бұл кадет партиясының көсемі, шешені, ұлтшыл, соғыстан бері майданда іс қылған. Жаңа заман болып, осы жақсы жаздың күні туған соң майдан аралап солдатқа бостандық, құрдастық, туысқандықтың жөнін айтып 42 қайтара жиылыста сөз сөйлеген.

Н.Н. Щепкин Түркістан Комитетінің басы, председателі.

Қалған Т. Комитеті кісілері: I. Г. дума члені Ғалихан Бөкейханов, 2- нші Г. дума шлені Мұхамеджан Тынышбай баласы, 3-нші Г. дума шлені Садири Мақсұдов, B.C. Елпатьевский, А.А. Липовский, П.Б. Преображенский, Б.А. Шкапский, генерал Ғабдолгазиз Даулетше баласы.

Преображенский, Липовский Түркістанда тұрып, өскен, аралап көріп-білген Елпатьевский мен Шкапский, Түркістан жайына қанық адамдар. Түркістан комитеті билейтін облыстар: Самарканд, Сырдария, Фергана, Жетісу, Закаспий һәм Бұхара, Хиуа хандықтары.

Құдай оңдап, Бұхара һәм Хиуаға бостандық, құрдастық туып, хандық күні туды білем.

Қытайға ауған қырғыз қайтса, бұрынғы ата қонысы өздеріне беріледі. Қырғыз қарындасым кір жуып, кіндік кескен жеріне қайтқаны жақсы болар еді.

- Қазақ. - 1917. - № 226. - 22 апрель

ЖАЛПЫ СІБІР СИЕЗІ*16

Сиезге 207 өкіл болды. Мұның 9-ы қазақ ұлтының өкілі. Торғай, Ақмола һәм Семейдің орыс, қазағы бір қаулыда болып, екі жағы да орыстан, қазақтан өкіл жіберген. Қазақ ұлтының өкілдеріне тапсырғаны — Сібір автономиясына қосылу. Жетісу Әлиханды өкіл сайлап, бізде Сібір автономиясына қосыламыз деген. Оралда Әлиханды өкіл сайлап, Сібір сиезінде 20-ншы июльде болған жалпы қазақ сиезінің қаулысымен қуатта деген. Бұл қаулы жұртқа белгілі: Қазақ әулеті өз алдына бір автономия болсын. Миллион қазағы бар Сырдария, 400 мың қазағы бар Ферғана, 70 мың қазағы бар Самарканд, 100 мың қазағы бар Закаспий өкіл сайлаған жоқ.

Мынаны Сібір сиезінде айт деген жоқ. Бөкейлікте Әлиханды өкіл сайлап, бізде қазақпен бір Сібірге қосыламыз деген.

Сібір автономиясына қазақтың қосылу - қосылмауы екі айырылған соң, біз 9 өкіл кеңесіп, Сібір сиезінде мынаны айттық: «Сібір автономия болсын, біздің қазақ ұлты уақытша Сібірге қосылады». Біздің бұл пікірімізге өзге бұратаналар да бурят, якут қосылды. Сонымен Сібір автономиясының негізгі законына өз алды бір бап жазылмақ; Қазақ ұлты һәм Сібірде қоныс қылған жерлі жұрт; Сібір автономиясына уақытша қосылады. Өздері біз енді бөлініп, өз алдымызға автономия боламыз деген күні, босап, автономия болады деп.

Биыл жаздай болған комитет сайлаулары, біздің қазақ өзін-өзі билегенде істеген істерін көрсетіп тұр: іс атқаратын азаматтың аздығын, жалпы жұрттың қараңғылығын біз ойладық. Әуелі Сібірге сүйеніп, тасымалдап, жалғасып, көшіп кетелік: Жіп жалғап зор мемлекет көрмеуінен құтылып - ап, отау болып соңынан бөлінелік деп.

Қазақ болып автономия боламыз десек, алдымызда шешуі қиын бір жұмбақ бар. Орал, Торғай, Ақмола, Семейде көп мұжық бізбен қоныстас; Бұл облыстарда мұжық пен қазақ қым-қиғаш аралас. Мұжықпен аралас қазақты тастап, ылғи қазақ болып шығамыз десек, қазақ орыста қалады; Қазақты бұл жерден көшіріп аламыз десек, бұл қазақ ата қонысынан көшпес. Көшсе, ақылсыздық болады. Қазақ жерінің ең жақсысы — осы мұжықпен аралас отырған жер. Түбінде қазақ ұлты бір автономия бола қалса, іштегі орысты ала кетеміз бе деген үміт. Біздің қазақ ұлтының автономиясы енді тұрмыс халде туысқан автономиясы болар емес, жерге байлаулы автономия болмақ. Ішіміздегі орыс мұны мақұлдайтын көрінеді.

Сырдария, Орал ана жоғарғы Сібір сиезіне айтқан пікірді мақұлдар деген үміт бар.

Бөкейлік Орал қазақ-орысының аржағында жатыр. Оралдың атты казагі Орал облысына қосылып, жерін біріктіріп, қазаққа қосылмаса, аттап өтіп, өзге қазаққа қосылатын жол жоқ. Бөкейлік өз алдына автономия болғаны оң. Түркістан өз алды автономия болар. Біздің қазақтың Түркістанға қосылғаны он деген пікір де бар. Біз Түркістанмен діндес, туысқанбыз. Автономия болу — өз алды мемлекет болу. Мемлекет болып іс атқару оңай емес. Біздің қазақ іс атқаратын азаматқа жұтап отырған болса, біздің жалпы қазақ қараңғы соқыр болса, Түркістан халқының қараңғылық һәм жәбір адамы жоқтығы бізден он есе артық. Қазақ Түркістанмен бірге автономия болса, автономия арбасына түйе мен есекті пар жеккен болады. Бұл арбаға мініп, біз қайда барамыз?

II

Казак, бурят, якут һәм өзге Русия мемлекетіндегі Сібір һәм Азияны жайлаған жұрттардың атынан жер туралы айтылды: жері бар, ата қонысы бар жұрттар: қазақ, бурят, якут һәм Алтайдағы неше бөлім аз ата баласы түріктер. Якут алыста жатыр, Алтай Шортытауда жатыр. Көп жер қазақта, бурятта, бұлардың жерінен оған, мұжыққа көп жер алынған. Буряттан алғанда істеген іс қазақ жерін қалай алғаны біздің оқушыларға белгілі. Мұны сиезде айтылғаныменен, мұндай жазып, орын алмаймын.

Қазақ жүрген жер өлшеніп, түгел планға салынған жоқ. Есеп болмаса, даукес, жалғаншы күшейеді. Үлкен переселен мекемесі қазақ жерін 240 миллион деп есеп шығарды. Бұл есептен қазақтың адам басына 44 десятина жер келеді. Бір үйде 5 адам десек, үй басына 220 десятина жер келеді. Біздің қазақтан жер алғанда осы өзін есепке атты айдайтын. Бурятты да осы шүбалакға салатын. Зорлығын, осыны айтып отырып қалатын. Ақтөбеде, Көкшетауда, Өскеменде, Алматыда үй басы 220 десятина түгіл, мұны оннан бір қазақ алса, аз емес. Бұл неден? Жер алған қулардың зорлығынан болған.

Бостандық, теңдік, туысқандық болғаны рас болса, біз қазақ, бурят енді бұл зорлыққа көнбейміз. Біздің жерге енді мұжық уақытша, өзіміз жер еншімізді алып орныққанша келмесін. Учредительде собрание жер мәселесін негізгі законмен шешкен соң, алдымен, қазақ, бурят, Алтайдағы түрік баласы жер енші алсын. Адамға, үйге тиетін әсер сыбаға шаруаға, жердің топырағына, жергілікті табиғатына байлаулы болсын. Қай облыста, қай жерде жер сыбағасын —норманы жергілікті жер комитеті кессін. Қазаққа жер кесілгенде ауылға, болысқа, руға, өздерінің тілегіне қарай, табақбір қатар тілсін. Орысша жер общинаға кесілсін. Жерді бірге алған ру, ауыл, болыс өз ішінде өздері тәртіп жасап, әділдікпен пайдалансын. Жер сыбағасы тұрған жерден берілсін. Ертіс бойындағы «он шақырымдағы» қазақ Ертістен жер алсын. Атты қазақ бермеймін дер, біз Ертістен кетпейміз, жер алмай қоймаймыз. Жерді жолмен, законмен аламыз. Қазақ һәм бурят сыбаға жерін алған соң, қойған жер мемлекет қазынасы аталып, мұның билігі жергілікті жұрт мекемесі қолында болсын. Орысша: бұл артық жерді земства билесін.

Орыстың дворянында, мұжықтың жаршысында жер түпкілікті өз қолында. Бұл жерді бұлар сатса, ерікті. Біздің башқұртта жерін сатуға ерікті болатын. Мұндай жерді орысша собственность дейді. Қазақта, бурятта бұл болған емес. Орыстың дворянның, башқұрттың, Түркістан сартының жер тарихынан көрініп тұр. Жерге еңбек сіңірмесе, жер қолға ұстаған судай, уыстан шығып кетеді. Елу жыл бұрын мұжықты азат қылғанда, дворян жері 180 миллион еді. Осы күні 43 миллион - ақ болып қалды. Қалған 137 миллион дворян уысынан шығып, жерге еңбек сіңірілген мұжыққа кеткен. Башқұрт, біз сияқты жалқау, бар сататын жерінен айырылып отыр. Мұны тағы мұжық алған. Түркістанда жер балалардың асығындай ойысады. Жер пайдасын жергілікті жұрт көріп отырған жоқ, мәдени дәрежесі артық қулар көріп отыр. Жер ұжмағы Түркістан жұртының бишаралығының бір себебі осы. Ескі хүкімет ақылсыз болып, біздің қазақтың жері жұртқа қалып тұр. Ескі хүкімет істі болса, қазақ жері өзінікі дер еді.

Сататын болса, біздің жұрт башқұртқа біраз жылда жердің жақсысын сатып, қайқайып шыға берер еді. Құдай сақтап, біздің қазақ бұл күнге келді. Енді жер жұрт қазынасы болғаны өз пайдасы. Біз осы себептермен біздің республикада жер сатылатын болмасын дедік. Бұл пікір — қалың мұжық партиясының пікірі.

Жалпы Сібір сиезі біздің жоғарыда айтылған тілегімізді қабыл алды.

III

Сібір автономиясының негізгі законын жазатын Томскіде тұратын комитет сайланды. Бұған біз Семей учредительное собраниеге сайлап отырған Әлімхан Ермек баласын сайлап, қазақ атынан қойып кеттік. Мұнан басқа Сібір шаруа мәжілісі, орысша экономический совет сайланды. Шаруа жолында қазақ облыстар өз алдына бір бөлім болатын болды. Лайықты қазақ жігітін таба алмай, бұған біз Әлиханның бір жолдасын Н.А.Спровский дегенді сайладық. Бұл — жүйрік, білгіш жігіт.

Ана комитет ағзасы Сібір советі сайланды. Мұның ағзалары Тюмда (Томск) тұрмайды, сиезіне шақырылады. Бұл советке облыстардан Халел, Ережеп, Сағындық, қазақ жұртының атынан Ғалихан, Мұхаметжан сайланды. Бұлар бәрі әр облыстың Учредительное собраниеге сайлап отырған депутаты.

Ана комитет шығынына ақша керек. Әлімханның ұстауына закон жазғанда неше түрлі дәлел жинамақ, мұны кестелеп, тезге салып, мінеп, кітап қылып басып, Учредительное собрание алдына тартпақ. Бұл істің бәрі қазынамен болады. Қазақтан ол комитетке барған ақша Семей комитетінен бір мың сом. Саясат жұмысына ұстайтын ақшаны жалпы жұртқа салық қылып болмайды. Жөн білетін, саяси іске көмек қылам деген азамат өз ақшасынан өзі бермек. Торғай, Ақмола, Семей, Жетісу қазағы, мұны құлағыңа тақ. Жолға бірігіп шығып, бастаны бірге қылып, тым-тырыс жата берсеңдер жолдастардан ұяларсың.

IV

Осымен, жалпы Сібір сиезінің бұл есебін жазғанша саясат ісі неше белден көшіп асты.

Біздің орыс Еуропа соғысынан шығып қалды. Уақытша хүкімет абақтыда. Найзаның ұшыменен, айбалтаның жүзіменен болған хүкіметті Русия жұрты хүкімет демей тұр. Финляндия, Украина, Кавказ, тәмам Қазақ жан сауғалап, бұл бәледен аулақ боламыз деп, бөлініп кетті.

Учредительное собрание жақын арада болатын емес. Русия мемлекетінің халқы нашар. Соғыстан шықтық, уағданы бұздық деп Англия, Франция, Америка, Жапон, Италия бізге соғыс ашса, ғажап емес. Бұлай болса, біздің Русия мемлекеті жоғалуы мүмкін. Біз караб тұрсақ, қосақ арасында бос кетеміз. Қазақ жұрты болып бас қамын қылмасақ болатын емес.

-Қазақ.- 1917. -№ 251.- 21 ноябрь

ЗЕМСТВА*17

Алдымыз үлкен той. Жалпы жұрт жаңа болатын Земстваға кіріспек. Земства — жұрт өзі сайлап қоятын мәжіліс - мекеме, жұрттың көзі, жан - ашыры, күзетшісі, қамқоры, қорғаушысы. Тұрмыс-тіршілікте земства билемейтін іс болмайды.

Земства үш орында, үш дәреже болады: волосной, уездни һәм обласной. Бұлар біріне бірі қол. Әр қайсысында іс атқаратын, жұрт сайлап қойған басшы мекеме болады, орысша управа. Бұл іс атқаратын мекеменің сыртынан бағып тұратын, мынаны істе деп іс беретін мәжіліс болады, бұл орысша гласнилардың собраниесі. Үш земствада өз алдына үш волосной, уезден һәм обласной собраниесі (гласнилардың) болады. Бұл мәжілістің өкілдерін жұрт сайлайды. Жылына өкілдер неше мәртебе мәжіліс құратыны әуел бастан белгілі болады.

Бұл земства өкілдері қалай сайланатыны ендігі нөмірде жазылар. Енді қысқартып земства істейтін тұрмыс-тіршілік ісін атап өтелік.

Земства қолға алып, қылатын істің бір зоры-бала оқыту. Земства мектеп, школ салады. Медресе көрмеген бала болмайды. Жұрт жалпы оқуға құл болады. Оқудан шығып қарайған адамның көзін ашуға, үлкенге де білім, ғылым шашуға земства көшпелі — уақытша білгіш мұғалім жалдап оқу үйретеді. Оқу бәйгесіне қосылмай арманда қалған адам болмайды. Жүйрік, білгіш, барынша болғаны жарыққа шығып, жұртқа қызметін көрсетеді, сонда жұрт тарқы жолына жылдам түспек.

Земства дәрігер жалдап, аурухана салып, ауруды емдетеді. Қотыр, соқыр, таз, сүзек, шешек болмасқа себеп болады. Еуропада тарқы еткен жұрттарда осы айтылған аурулар жоқ. Болса, болымсыз жұрттарда бар. Германия, Англияда шешек жоқ. Әлдеқалай бола қалса, жоғалтып жібереді. Біздің орыстың земствасының ауруханасы, дәрігері жұртқа есепсіз пайда келтіріп отыр. Талай жұртқа пайдалы іс осы земства дәрігерінен шыққан. Земстваға шеберлер таласып кіреді. Государственный думаның ағзалары, бостандықтан кейін министр болған Шингарев, Гуднев земства дәрігері.

Земства қолында малды емдеу ісі болады. Топалаңнан, қотырдан жылына қазақтан сан мал өледі. Земства кіріссе, бұл аурудан бір мал өлмейді. Топалаң, жамандатқанды малға егіп қойса, мал ауырмайды. Біздің қазақ земствасы топалаң, қотыр, жамандатқаннан қазақ малын алып қалса, мұның шаруаға қанша пайда екенін мен қазаққа үйретпеспін.

Земства мал сүйегін тазартатын жұртқа өнер көрсетеді. Біздің қазақтың мұжық келген жеріне белгілі болған қалмақ сиыры дейтін қызыл, көк сиыр қазақ сиырымен тұқымдас. Шаруа күйлеген, мал сүйегін жақсылай білетін жұрт жақсыны жақсыға салып, тамағын күтіп, таза сүйекті базарда пұл, қызметке күшті сиыр қылып алу.

Қазақ малын осы жолмен тазартса, дүниеде жоқ мал шығады. Қазақ жылқысындай көнбіс жылқы жер үстінде жоқ. Қазақтың қозысының етіндей тәтті ет жер үстінде жок.

Земства жұртқа егін салу жолын көрсетеді. Егін тамырын ұстай білген жұртта егін шықпады болмайды. Германияда тұқымды шашқан соң, қанша астық алатыны белгілі, бұған шек жоқ. Салған тұқымына банкіден қарыз ақша алады, бір пұтына пәлен пұт түседі деп есеп қылып. Егінді салып, күн жауа ма, жаумай ма деп, көкке қараб бізше отырмайды. Егін сала білетін жұртта қызмет қылса, жемісі қанша болатыны күні бұрын белгілі. Земства егін ісін осы жолға салады.

Земства қойма-склад жасап, жұртқа арзанға егін оратын, пішен шабатын сайман алып береді. Соқасыз, шалғысыз, машинасыз қазақ болмайды.

Көп земства қосылып, күрмеліп, союз болып завод ашпақ. Керек - жарақты осы заводта істетпек. Осы күнде мұхитқа шатыр болатын темір сататын земства союзы бар.

Земства қолында сот болады: судьяны земства сайлап қояды. Милицияны земства жалдап қояды. Земства жол түзейді, көпір салады, арық қаздырады, су алған пішендікті құрғатпайды. Земства егінді, малды страхование қылады.

Жұрттың өз тізгіні өзіне келді деген, міне. Осы Земстваға біздің қазақ шебер адам тауып, көштен қалмаса, біз жұрт болдық. Партия болып, қаңғырсақ, бізді құдай оңдағаны.

Келешек уақыттағы бала-шаға, үрім-бұтақтың бақыт, махаббаты үшін жұрт бүлдірген партия басы ақсақал, пысық қулар тиылғаны — жұрт пайдасы.

Бірақ адам баласы нәпсінің құлы, бұлар маңдайына тас тимей тоқталмас.

Жастар, жұртшылдар өз бетіңмен іске кіріс!

—Қазақ.— 1917.- № 236.-17 июль

САНАҚ ПЕН ЖҰРТШЫЛЫҚ*18

«Коммунизм — дұрыс есеп пен дұрыс үлес». Бұл қысқа сөзбен шешілген коммунизмнің мағынасын теріс деп теріс жолда жүрген тели айта алмайды.

Есеп ненің есебі? Аспандағы жұлдыздың есебі ме? Сыр бойындағы масаның ия шыбынның есебі ме? Жоқ.

Шаруаның есебі. Жасаудың, жасау күшінің, жасау құрамының есебі. Мата, машина, малдың, жанның есебі, қысқасы адам қоғамының тіршілігінің «өрмегінің» жіптерінің есебі.

Әлеуметшілік негізгі құралған, коммунизм шамына қаздай мойнын созып ұмтылған, Қазақстан кеңесті республикасына есепте керек-ақ, есептен бөліп дұрыс үлестіруде керек-ақ.

Үлестіру тіршілікке керек азықты үлестіру, енбекті, еңбек жемісін дұрыстап үлесу — дұрыс есептен соң болатын нәрсе. Сондықтан үлес мәселесін ашық қалдырып, Қазақстандағы «есеп» күйін тексерелік.

Қазақстанда «есеп» бар ма? Бар.

Бар, бірақ дұрыс есеп емес.

Есеп алатын мекемелердің материалына, өзінің орындардан алған есебіне сүйеніп, 1920-1921-інші жылдары оқу комиссариаты - Қазақстанда 98% адам хат танымайтын сауатсыз деп жариялады. 3-4 жыл өткесін сауатсыздық жұқарды, 80%-ке төніп қалды десті. 1925-інші жылы сауатсыздықты тағы 100% ауылына жақындатып отыр. Бұ қалай «дегенге мына надан Жетісу, Сырдария, Қарақалпақ облыстары қосылғанынан» дейді. 20-21-інші жылдарда 98% хат танымайтын ескі Қазақстаннан надан болған жаңа қосылған облыстардың жолы болсын?! Бұған сауатсыздық жою жұмысын басқаратын оқу комиссариатының бөлімі айыпты емес. Басы қатып отыр. Сауат ашқыш мектепте бәлен адам оқып жатыр деп орындардан бүгін бір түрлі, ертең екінші түрлі есеп көрсетіп отыр.

Мектептің, оқушының, оқытушының, мемлекеттегі сауатсыздық жоятын орындардың сауатты адамдардың санын дұрыс біліп алмай тұрып, халық ағарту жұмысын ілгері бастыра алмаймыз.

Осы күнде бір ауыр жұмыс — салық жұмысы, салық жұмысының дұрыс жүргізілуіне ел шаруасының оңалуы, шаруаның әлеуметшілік жолмен жүруі байлаулы. Оқылу, сұмдық, теріс есептеу арқасында бай салықты аз төлеп, кедей көп төлесе, кедей қаз кебін қайта киеді. Байға қайта барып қол болады. Теңдік орнамайды. Бұл бір. Екінші, бай малын жасырып салықты аз төлесе, кедейден түсетін салық өзі аз болса, мемлекеттің қалтасына ақша түспейді. Мемлекет кедей болады. Губерния, үйез, болыстардың жергілікті кіріс-шығысы (местный бюджет) кеуіп қалады. Оқу жұмысы, мәдениет шаруашылық жұмысы құриды. Майсыз арбадай бел ағашы қиылады. Барлық екі жұмыстарға пұл керек болса, бұл үшін кіріс-шығысты көбейту үшін салықты дұрыс жүргізу керек болса, бұлар үшін дұрыс есеп керек.

Қазақстан елінің кәсібінің дені — мал бағу, егін салу, малды әуеге бағып (жерден жоғары), егінді айға барып жыртып болмайды. Екеуі де жерде болатын жұмыс. Қазақстан шаруасының тіреуі — жер. Орасан ірі дауды ауызға алғанда қазақ «жер дауы...» деп бастайды. Ел шаруасын ауызға алғанда қазақ «жері байдың елі бай» деп бастайды. Сондықтан шаруасын тірілтем, Қазақстанда ағарту - мәдениет қазанын қайнатам деген адам әңгімені жерден бастауы керек, елді қоныстандырудан бастау керек. Социалшылдық қоныстандырудан бастауы керек.

Бұл екі керекті қазақ көптен білетін. Бұл керекке қазақ көптен ұмтылатын. Бұл керектінің табылмағанынан қазақ талай қырғынға ұшыраған, талай жұтап, «Ақтабан шұбырынды» болған. Патша үкіметі қазақтың бұл керегін тауып берудің орнына қазақ жерімен жалмауыз капиталшылардың, граф-княздардың жерігін басқан: алпауыттың жерін қорғаймын деп қазақтың жерін мұжыққа алып берген, қаз қонып, үйрегі ұшқан Ертіс -Жайық өлкелерін қазақ орыстарға наградқа тартып алып берген, бұл ретте сөйлей берсең жер болса, тоқталық, соңғы уақытқа келелік. Октябрь өзгерісінен кейін кеңес үкіметі қазақтың керегін іздей бастаған, көптеп көшкен көкірегі қақ айырылған, «Еділ-Жайық екі су жерлерім еңсеп желген жер...» деп еңіреп жоқтаған. Керегін іздей бастаған. Шу дегенінен, Ертіс - Жайық бойын қазақтың өзіне қайырып берген. Содан кейін қазақ елін социалшылдық жолмен қоныстандыру жұмысына кіріскен. Бұл жұмыс Қазақстандық жер-су комиссариатына тапсырылған. Жер-су комиссариаты бұл үлкен жұмыстың қасына келіп кіріспек болғанда, алдынан үлкен қиыншылық ұшыраған. Бұ не қиыншылық? Есептелмегендік. Ғылыми жолмен социалшылдық қоныстандыру жұмысын жасауға жердің ауа-райы қандай, өсімдігі қандай, топырағы қандай, шықшылауы қандай? Дұрыстап білу керек. Қазақстанда бұ шарттар зерттелмеген, есептелмеген. Жер-су комиссариатының алдынан сап ете қалған қиындық осы.

Қазақ өзі туралы сөйлегенде «7-8 миллион қазақ елі» деп сөйлейді. Кітап жазған инженер Тынышбай баласы 5-6 миллион шамалы дейді, басқа біреуі 2 миллион дейді, Орталық есеп басқармасы миллион жарымдай дейді. Мұның қайсысына нанасың? Қай санды қолға алып қоныстандыру жұмысына аттанасың? Олай болса Қазақстандағы адам санын дұрыс біліп алмай тұрып, елді қоныстандырып болмайды.

Бұл есептің терістігіне кім айыпты? Қазақ па, Тынышбай баласы ма, Орталық есеп мекемесі ме? Бірі де айыпты емес. Бұған айыпты қазақтың октябрден бұрынғы күні, күннің қожасы — патша үкіметі. Патша үкіметінің жалшылары, переселен шенеуліктері қазақ Қазақстан, соқыр болса да, «арбаған сұр жыланның» шағатынын білген. Есепке келген переселен мекемесінің шенеуніктеріне өтіріктен басқаны айтпаған. Көп өтірікпен қазақ шатасқан. Шатасқан қазақтың санын азайтып, жерін көбейтіп, участкесін алып, шенеуніктер де қайқайған.

Орыс пен орысша оқыған төрелермен ұшырасқан жерде сенбеу, өтірік айту қазақтың бойына сіңген. Сондықтан кеңес үкіметінің сұраған есебіне де бүгінге «дейін» қазақ өтірік айтумен келеді. Үкімет мата, астық береді деген уақытта, жас балаға киім – тамақ берді деген уақытта есеп берген қазақ қатынын қойдай қоздатқан. Үкімет қарызын (труд повинность) өтетеді деген уақытта, солдат алар деген уақытта қазақ баласын шыбындай қырған, ұлын — қыз қылған, 30 жасар баласын 5 жасар, 5 жасар баласын 40 жасар қылған. Осы қаулаған өтіріктің нәтижесін құшақтап Тынышбай ұлы отыр. Қазақтың саны көп пе, аз ба? Бұл — екінші мәселе. Тынышбай ұлының, жолдас Сириустың, есеп мекемесінің құшақтап отырған цифрлары өтірік.

Енді не істеу керек?

Енді, жатпай-тұрмай Қазақстанның шын есебін табу керек. Соны тауып алып қоныстандыру мәселесін шешу керек.

Жоғарыда біз жұртшылықтың есепке мұқтаж 2-3 жағын көрсетіп кеттік. Шындықта жұртшылықтың есепке мұқтаж емес жері жоқ. Сауданы дұрыстау, кооперация ашу, ауру емдеу, елдің мойнын дін, молда, әзіреттерден босату, кеңес негізіне түсіндіру, партия жұртшылығын орнату — барлығы есепке байлаулы. Бұ жерде мұны ескертіп кетуді керек санадық.

Әрі асалық. Не істеуге керек? 1926-ыншы жылы Кеңестер Одағында жалпы санақ болады. Бұл санақты дұрыс өткізсек, дұрыс есеп алсақ, дұрыс қоныстандық. Санақты дұрыс өткізу үшін мынадай жұмыстар істеу керек.

1) Осы күннен бастап санақтың жақсы ниетпен болатынын түсіндіріп үгіт-насихат жүргізу.

2) Үгіт-насихат жүргізу маусымын ашып барлық газет-журналдарды маусымға шақыру. Газет-журнал бетінен «санақ әңгімесіне» белгілі орын беру.

3) Санақ туралы ұсақ, түсінікті кітаптар жазып ел ішіне тарату.

4) Орталықта, губернияда, уезде санақты жүргізу курстарын ашу, лекциялар оқу.

5) Елге арнап үгітшілер жіберіп, санақтың мағынасын түсіндіру.

6) Партия, кеңес, кәсіп, жұртшылық ұйымдарын комсомолдарды санақтың мақсұтын анықтауға, үгіт жүргізуге, санақ туралы түсінік беруге жәрдемге шақыру.

7) Хат таныту, қалам білетін қазақ баласын қазақ елінің есебін алып, санағын дұрыс өткізуге қалдырмастан жинап қосу.

Алдымыздағы санақты дұрыс өткізуіміз — орнағалы тұрған жұртшылығымыздың негізі. Бұл санаққа мұғалімдер жаппай кірісіп, жұмыс қылулары керек.

Жаңа мектеп. - 1925. - №2. - 11-14 бб.





МІРЖАҚЫП ДУЛАТОВ

(1885-1935 жж.)

Жазушы, ақын, драматург, журналист, Алаш қозғалысының қайраткері Міржақып Дулатұлы Дулатов 1885 жылы 25 қарашада бұрынғы Торғай облысы, Торғай уезіне қарасты Сарықопа болысында дүниеге келген. Ауыл молдасынан хат танығаннан кейін Торғайдағы екі кластық орыс-қазақ мектебіне түсіп, оны 1902 жылы ойдағыдай бітіріп шығады. Ауыл мектебінде сабақ берген ол 1904 ж. Омбы қаласына қоныс аударады. 1905 ж. Қарқаралы петициясын ұйымдастырып, жоғарғы орындарға жіберушілердің бірі болды. 1905-07 жж. Зайсан уезіндегі қазақ мектебінде мұғалім болды. 1906 жылы қазақ конституциялық - демократиялық (кадеттер) партиясының Оралдағы съезіне қатысып, делегаттар есебінде Петербургке барады. 1909 жылы Қызылжарда сот кеңсесінде тілмаштық қызмет атқарды, мектепте қазақ балаларына орыс тілінен сабақ береді. 1911 ж. үкімет тарабынан тұтқындалып, 19 айдай Семей қаласының абақтысында отырды. Абақтыдан шыққаннан кейін 1912 ж. Орынбор қаласына қоныс тебеді.

1913-18 жылдар аралығында шыққан «Қазақ» газетінде жауапты хатшы қызметін атқарды. 1917 жылдың ақпанында Минск маңы мен Баранович қаласындағы тыл жұмыстарында жүрген қазақтарға қолдау көрсету үшін жіберілді.

М. Дулатов 1917 жылдың шілдесіндегі 1-ші жалпықазақ және желтоқсанындағы 2-ші жалпықазақ съездеріне қатысып, Алаш партиясы мен Алашорда үкіметін құруға және Алаш партиясының бағдарламасын жасауға белсене атсалысты. 1917 ж. Қызылжардағы сот мекемесінде, ал 1918-20 жылдары Ташкентте шыққан «Ақ жол» газетінде қызмет атқарады. 1922 ж. наурызында Семейде тұтқындалып, Орынборға жіберілді. Көп ұзамай тағылған жаланың негізсіз болуынан босатылады.

1922-26 жж. Орынбордағы Қазақ халық ағарту институтында оқытушы, Қызылжар мен Семей қалаларында сот мекемелерінде, Қызылордада мерзімді баспасөз орындарында қызмет атқарады. 1928 жылдың желтоқсанында тағы да қамауға алынып, 1930 жылы ату жазасына кесіледі. Үкім қайтадан он жыл абақтыға отырумен алмастырылып, Беломор-Балтық каналының құрлысы бойында Сосновск станциясыдағы лагерде жазасын өтеді. 1935 жылы 5 қазанда осы лагерде ауыр науқастан қайтыс болды.

М. Дулатовтың «қазақ» этнонимінің тарихына, қазақ-қырғыз халқының шығу ататегіне, 1916 жылғы ұлт-азаттық қозғалыс барысы турасында ғылыми еңбектерді қолдана отырып жазған мақалалары «Қазақ» газетіне жарияланған.

МІРЖАҚЫП ДУЛАТОВ

ХАЗІРЕТ СҰЛТАН*19

Қай жердің қазағы болса да хәзірет Сұлтанды естумен біледі. «Хәзірет Сұлтанға барамыз», «Пәленше хазірет Сұлтанға кетіпті...» деген сөзді қазақ арасында көп естуге болады. Хазірет Сұлтанға барғыш тақуалар, сопылар. Хазірет Сұлтанға барып қайтқандар қажыға барып қайтқаннан аз-ақ кем болды. Олар бастарына сәлде орап қайтып, жұрт Меккеден келгендей қолдарын алып, құрмет етеді. Қазақ осылай құрметтесе де, хазірет Сұлтанның бір жерде бар екенін естісе де, көбі ол хақында анық еш нәрсе білмейді. Осы майдың бірінде Ташкентке бара жатып, Түркістанға түсіп, хазірет Сұлтанды мен де зиярат еттім. Хазірет Сұлтан Түркістанда болғандықтан, әуелі Түркістан шаһары жайынан біраз жазу тиіс көрінді.

XV ғасырдың аяғына шейін Түркістанның аты «Йасы» екен. Кішкене ғана Йасы деген қышлақ XII ғасырда сол жерге Қожа Ахмет Йасауи хазірет Сұлтан келген соң даңқы шығып кетіпті. 1166-ншы жылы Қожа Ахмет Йасауи опат болып, онан кейін оның бейітін түрік тұқымы, әсіресе қазақ халқы, әр уақыт зиярат ететін болыпты. Зияратқа әр жерден халық көп келетін болған соң, ол жерде сауда ашылып, кішкене қышлақ бірте-бірте зорайып, шаһарға айналады.

Қожа Ахмет Йасауи хазіреті хақында сөйлеген һәм халыққа тараған неше түрлі кереметтер жалғыз қара халық деп саудагерлерді ғана емес, заманындағы қаһармандарды да өзіне тартқан. Мысалы, 1397-нші жылы күзді күні атақты Әмір Темір Йасыға келіп, әулиенің басына зор мешіт салдырып, белгі орнатуға жарлық қылған. Осы күнгі мешіт — белгі сол.

Әмір Темір нәсілінен ең соңғы хан Махмуд 1495-нші жылы Түркістан шаһарын Махмұд Шайбаниға беріп, өзінің үлкен ағасы Ахмед сұлтан қойған Махмұд тарханды тұтқын қылыпты.

1582-нші жылы Түркістанға Бұхараның ханы Ғабдолла келіп, халық оған бағынғандығын білдірген. Сонан былай қарай Түркістанды билеушілер Ғабдолла ханның әмірі бойынша сайланып һәм өзгеріліп тұрған.

XVII ғасырдан бастап Түркістанды қазақ билеп, Түркістан шаһары қазақ хандарының астанасы болған. Түркістанды қазақтан ең әуелі билеген Есім хан. Вельяминовтың кітабында жазылған: «Есім хан Сығай ханның баласы. Моңғол һәм түрік тарихын жазған атақты Әбілғазы Хиуаға хан болып тұрған ағасы Спандияр ханнан кетіп, 1625-нші жылы Түркістандағы Есім ханға барған. Әбілғазы жазады: «Мен Түркістандағы қазаққа кетіп, Есім ханда үш ай қонақ болдым. Ол кезде Ташкентті билеп тұрған Тұрсын хан еді. Түркістанға о да келді. Есім хан Тұрсын ханға амандасуға жалғыз өзі барып, мені үйде тастап кетті. Қайтып келіп, мені ертіп, Тұрсын ханмен таныстырып отырып: «Мынау Әбілғазы — белгілі Жәдігер ханның тұқымы, бұл күнге шейін бұлардан бізге қонаққа ешкім келген жоқ еді, бізден оларға барғандар көп болды. Әбілғазыны сіз алмайсыз ба?», — деді. Сонан кейін мен Тұрсын ханның қолында туратын болдым. Екі жылдан кейін Есім хан Тұрсын ханды өлтіріп, мал-мүлкін шауып алды. Сонда мен Есім ханға айттым: «Мен сен екеуіңнен бір пайда бола ма деген үмітпен келіп едім. Сендердің өз араларың мұндай болды. Енді маған Бұхарадағы Иманқұл ханға баруға рұқсат беріңіз». Есім хан: «Жарайды, бар»,—деді. Мен Иманқұл ханға кеттім»*20.

Түркістанда Есім ханнан соң хан болған өзінің баласы Жиһангер, онан соңғы Батыр хан, Батыр ханнан соң Жиһангердің баласы Тәуке хан, онан кейін Қайып хан, Қайыптан соң Тәуке ханның балалары Болат һәм Сәмеке (Сәмеке 1732-ншіжылы опат болған). Бұлардан кейінгі Ғабдолсамед хан 1764-нші жылы опат, ең соңғы хан Абылай — 1781-нші жылы опат болған. Абылайдың баласы Уәли ханның Түркістанға дәуірі жүре алмаған.

1785-нші жылы Түркістанды қазақ хандарынан Бұхарадағы маңғыт нәсілінен болған Мірмағзұм Шаһмұрат алған. Алса да, көп билей алмай, 1799-ншы жылы Ташкентті билеп тұрған Жүніс қожа алған. Жүніс қожа өлген соң, Түркістан тағы да Бұхараға қараб қалған.

1819-нші жылы жаз күні Түркістанды Қоқан ханы Ғұмар алып, сонан 1864-нші жылы 12-нші июньге шейін Түркістанды Қоқан биледі.

Ғұмар хан әулиелерді зиярат етемін деп шығып, алдымен Түркістанға әскер жібереді. Сол кезде Бұхара һүкіметінің сайлауы бойынша Түркістанды қазақ төресі Тоқай төре билеп тұр екен. Ғұмар ханның әскері таң алдында ұйықтап жатқан күзетшілерді шетінен бауыздап, Түркістан қорғанының қақпасын ашып, соғыссыз шаһарды алған. Шаһарға жау кіріп, жұрт азан-қазан болып жатқанда Тоқай төре қатын-баласымен бір тесіктен қашып Бұхараға барған. Мұнан кейін Ғұмар хан қалған әскерімен Түркістанға кіріп, Түркістанды маңайындағы қазақтарымен өзіне бағындырыпты. Ғұмар хан Түркістанда бірнеше күн болып, Қожа Ахмет Йасауидің мешітінде болып, 70 қой құрбан шалып, Түркістанға һәм маңайындағы халыққа хакім қылып Шихалибдал деген кісіні сайлап, көңілі өсіп, Ташкент арқылы Қоқанға қайтыпты. Хан Қоқан шаһарына кіргенде, күміс теңгеден шашу шашып, келер күні сарайына Қоқанның үлкен молдаларын жинап, өзін Әмір Әлмұсылман деп халыққа естіртіпті. Ғұмар хан тәж киіп, Әмір Әлмұсылман деген сөзді ойдырып мөр жасатып, Шыңғыс хан мен Әмір Темірге еліктеп маңызданыпты. Тоқай төре Бұхараға барып, Әмірден бірнеше жүз құрама әскер алып, Түркістанға қайта барса да, жолы болмай, тағы да қашып құтылыпты. Ақырында Бұхара ханы Нәсіралла Тоқай төренің басын алыпты*21.

1821-нші жылы қазақтан Тентек төре деген шығып, Түркістанды Қоқан билеуінен құтқарамын деп, 12 мың адаммен Сайрамға барып жиналған екен. Мұны Ғұмар хан естіп қалып, Әбу Әлқасым Аталықты басшы қылып әскер жіберіп, Тентек төрені жуасытып, Қоқанға бағындырыпты. Түркістан халқы 1864-нші жылы тағы да Қоқан хандығынан бөлінуге талаптанып қараса да, ретін таба алмайды.

Ақырында, көптен бір ханның қол астында белгілеп орныға алмай тұрған Түркістанды 1864-нші жылы 12-нші июньде соғыспен орыс полковнигі Веревкин алыпты. Сол жолы Түркістанды орысқа бермеске хан Абылайдың шөбересі, Кенесары ханның баласы Сыдық төре де соғысқан екен.

Түркістанның мұнша атақты шаһар болып, заманындағы хандар көз тігіп, әрқайсысы өзіне қаратып алуға қан төгіп тарих жүзінде белгілі орын алуға себепші болған Қожа Ахмет Йасауидің бейіті һәм оның үстіне орнатқан мешіт - белгі екені мағлұм болды.

Әмір Темір көрегеннің замандасы Шарафадцин Әлизаданың «Зафарнаме» деген кітабында Қожа Ахмет Йасауи хазіреттерінің үстіндегі мешіттің салынуы хақында былай жазылған:

«Самарқандта «Дәлхоши» бағының миуаларын егіп болған соң, Әмір Темір әскерін Ташкентке қарай жөнелтіп, Сырдариясынан өтіп, Ташкенттен 50 шақырым жерде Шыназ қышлақтың қасына келіп түсіпті. Бұл арада қыстамақшы болып, әскерге жылы үйлер салдырыпты. Мұнан Әмір Темір өзі шейх Қожа Ахмет Йасауиді зиярат етіп, басына белгі орнаттыруға Йасыға жөнелді. Әмір Темір Йасыға келген соң, өзінің планы бойынша мешіт - белгі бір жылдың ішінде тәмам болыпты».

Мешіттің биіктігі 100 кез шамасында, 3-4 күмбезді, күмбездердің сырты глазурьмен қапталып, әр түрлі дұғалар жазылған. Мешіт күйдірген кірпіштен салынған. Үлкен дарбазадан бір зор бөлмеге кіресің, бұл бөлменің ортасында мыс (бронза) қазан бар. Қазанның алыбы бес қанат үйдің шаңырағындай, айналасында арабша сөздер жазылған һәм «Әмір Темірдің жарлығы бойынша бұл қазанды құйған шебер Абдулғазиз Сруралдинұғлы Термезден» деген жазуы бар. Бұл үлкен бөлменің төріндегі есік хазіреттің өзі жатқан (қабірі) бөлмеге кіргізеді. Есігіндегі шынар ағашы ғажайып нақышталып, болат тұтқада жазылған шағырда «Газаддин Тәжаддинұғлы» деген шебердің аты бар. Қазандағы һәм есіктегі жазудың екеуінен де көрінеді, мешіттің 1397-нші жылы салынғандығы. Мешітте Әмір Темір сыйлаған ескі жазулы төрт құран һәм бронзадан құйылған алты шамдал бар, биіктігі бір кезден артық, ауырлығы 2-3 пұт шамасында, жазумен нақышталған. Бұл мешітті салған бас шебер 1387-нші жылы Әмір Темір әсір (тұтқын) қылып алған шираздық қожа Хасен деген адам екен.

Қожа Ахмет Йасауи мешітінде бірнеше қазақ хандары қойылыпты. Мұндағы хандар: Орта жүздің ханы Абылай — 1781-нші жылы опат болған, Ұлы жүздің ханы Жолбарыс — 1740-нші жылы 5 апрельде Ташкентте мешіт ішінде сарттар өлтірген, Әбілқайыр хан 1460-нші жылы шамасында опат болған һәм Арғынның атақты Жәнібек батыры мен Кенесары сұлтанның әкесі Қасым хан да осында қойылған. Есім хан бұл мешіттің ішінде болмаса да маңайында қойылған екен, үстіне орнатқан белгісі бұл күнде жоғалып кетіпті. Бұлардан басқа Әмір Темірдің шөбересі Бабыр хан һәм Ондан сұлтан мұнда қойылған деседі.

Тарих жүзінде біздің қазақ халқының һәм хандарының осындай қатынасы бар хазірет Сұлтан мешітінің осы күнгі әр жері жарылып, бұзылуға бет алып тұрғандай түрі бар. Қожа Ахмет Йасауидің нәсіліміз деп неше жүз жылдан бері уақиф жерлерін пайдаланып, зияратқа келген аңқау қазақтарды жем қылып келген басындағы қожалар мешіттің мәңгіге қалуын тілеуден өз кеңірдектерін артығырақ қайғыратын секілді. 1910-ншы жылы Түркістан шейхтары «мешітті түзетеміз» деп жұрттан есепсіз көп ақша жинайды. Көбін өз қалталарында қалдырып, «жиылған ақша осы-ақ» деп 12 мың сом көрсетіп, Козловский деген инженерді алдырып, мешіттің бұзылған жерлерін түзеттіре бастаған екен. Ісінің оннан бітпей тұрғанда қожалар инженермен жанжалдасып, іс тоқталыпты да, жиылған ақшаның көбі қожаларда қалыпты. Бұлардан есеп алушы, тексеруші ешкім жоқ. Жиылған малдың, ақшаның бәрі қазақтікі деп айтарлық, қожалар әр облыстағы қазақтарға барып, хазірет Сұлтанның мешітін түзетуге деп мал жинайды. Ақмешіт үйезінде Хан деген жердегі диуана қожалардан бұрын болыс болған Ғұламқадір деген қожа һәм Мұзафар деген би екеуі 1910-ншы жылы Атбасар үйезіне шығып, бағаналының Қайдауыл деген тайпасынан көп ақша жинап алып, өздері жеп қойыпты. Салық қожа деген үш жылдай жоқ болып кетіп, Ақмола, Семей һәм Жетісу облыстарында «Хазіретіміздің зиратын түзетеміз» деп мал жиып, Ходженттегі үйіне көп олжамен қайтыпты. Сол қожа осы күні Қашғар һәм Қотан жағына кетіпті. 1909-ншы жылы Әулиеата үйезінің қазағы, Ботбай руынан Нұрмәмбет Бәкі баласы деген бір бай хазіреттің зиратына ақша жинай барған Шахаб қожа дегенге таңдамастан жылқысының бір шетінен 100 жылқы бөліп берген екен. Қожалар бұл жылқының қымбаттарын сатып, түстерін бояп Түркістанға тек тұяқ санын түгел қылып, әлгі арық-тұрық көтеремнен 100 жылқы әкеліп тапсырыпты. (Бұл қожаның мұнысына қарағанда, басқа қожалардың ең ынсаптысы боларға керек. 100 жылқыны түгел өзі пайдаланып кетсе, оның қолынан кім алар еді?) Осы Шахаб қожа биыл тағы да ел ақтап кетіпті.

Бишара момын қазақ әулиенің атын атап, мың түрлі сиқыр оқып барған тіленші қожаларға жем болып тұрған жайы бар. Түркістан қожаларының зиратты түзететін ойы жоқ. Зиратқа келгендерді ерікті - еріксіз талаудан басқа кәсібі жоқ. Түркістан хакімдері қол астындағы мұсылмандардың басқа істері туралы қырағы болса да, қожалардан жоғарыдағы айтылған қиянаттарын не себептен көрмей жүргенін біле алмадық.

Қожа Ахмет Йасауидің бірнеше бөлмелері бұзылып, құлағалы тұр деп қауіп айтып, һүкімет осы күні печаттап қойыпты. Абылай хан жатқан бөлме, ақ сарай деген бөлме, зияратхана деген бөлме һәм мешіттің құдығы — бәрі де жабулы. Бұл мешітке қожалар ие болып тұрғанда, жұрттан жылында миллиондап ақша жиылса да, пайда жоқ. Мешіттің тарихи бір белгі болып мәңгіге қалуын тілеушілер болса, оны түзетуді археологический обществолардың біріне тапсырып, қайда болса жиылған ақшаның жарты тиыны артық болмайтын жолмен жиылып, инженерлерді сол общество өзі жалдап түзеттірсе ғана, мақсат ғасыл болар еді. Болмаса енді біраз жылдарда бес-алты жүз жыл өмір сүрген Қожа Ахмет Йасауи мешітінің орнында үюлі бір оба томпайып қалуы ғажап емес.

- Қазақ. - 1913. - № 17. - 9 июнь

3-НШІ ИЮНЬ ЗАКОНЫ ҺӘМ ҚАЗАҚ*22

1907-нші жылғы 3-нші июнь законы 17-нші октябрь манифесін көктей өтіп, қазақ жұрты «бала» болып, мәдениет басқышына ілінгенше Государственный Думаға депутат жіберуден уақытша мақұрым қалдырылғаны көбімізге белгілі. Сонан бері 7 жыл өтті. Қазаққа жанасатын сан жұмыс қолдаушысы жоқтықтан, жарыққа шықпай қараңғыда қамаулы қалды. Басында басқалармен бірге еңбек сіңірмей алған теңдіктен айырғаннан, біздің қазақ қадірін біліп аса күйзелген жоқ. Бір-екі жылдан соң көбі Думаның барын да ұмытып кетті. Бізден басқа жұрттардың ілгері қатардағы көптің жоғын алаламай іздейтін білімді, ақ жүрек депутаттары 3-нші һәм 4-нші Думаларда аздықта қылып, Думаның шын мағынасында Дума еместігіне көздері жетсе де, Дума мінбесінен пайдаланып, халық тілегін мың түрлі дәлелдермен хүкіметке жеткізіп, хүкіметтің қолданып тұрған жобасын халыққа сездіру жолында болды.

Осы депутаттардың арасынан тарки партиясы үстіміздегі февральдің 12-сінде Государственный Думаға бір жоба кіргізді. Ол тілектері: сайлау низамын, яғни 3-нші июнь законын өзгертіп қатардан қалып тұрған Түркістан һәм қазақ облыстарынан депутат кіргізу.

Русияда жақсы-жаман болса да Дума бар. Дума болған соң, қандай закон болса да, бұл арқылы өтпек. Қазақ халқы қанша «надан» болса да, патшалық істерін тексеруге Думада қазақ істері қаралмай болмайды. Қазақтан өкіл болғанда, басқа депутаттар қанша шешен, жүйрік болса да, қазақ жайын білмеген соң, сырттан тон піше алмайды. Қазақты хүкімет «надан» деп сылтау қылса да, әуелгі екі Думадағы қазақ депутаттарының көбі надан емес еді. Оқыған, шешен, қазақ жайын жақсы білетін адамдар еді. Думада жер, дін, земства, билік, оқу һәм басқа қиын мәселелер қаралмақшы. Қазақтың өзінен депутат болмаса, әлгі мәселелер жайынан қазақты жек көретін Пуречкевичтер не айтпақшы, жаны ашитын Милюковтар не демекші?

Міне, әділдікті жарыққа шығарамын деп, екінші, қазаққа жанасатын закондар қаралғанда өздерінен өкіл болып жеңілдік келтірсін деп, неше миллион халықтың көз жасын көтеруге ауырсынып, Думаның тарки партиясындағы депутаттар жоғарыда айтылған жобаны кіргізіп тұр.

3-нші июнь законын жоғалтып, біздің қолымызды тендікке жеткізе қояды деп біз қазақтан қазір сүйінші сұрай алмаймыз. Дұрыстық айдай анық көрсетілгенмен, Думада көпшілік жағының дегені болатыны белгілі. Думаның көпшілік жағының жаны, жоғалтамыз деп отырған 3-нші июнь законында. Бұлардың 3-нші июнь законын жоғалтуымен өздерінің көптігін жоғалтуы екеуі бірдей. Соның үшін күні ертең бұл мәселе туралы депутаттар жарысқа түскенде әлгі тілек құр тілек болып қалуы ықтимал. 3-нші июнь законы жалғыз қазақты ғана сайлау хақынан мақұрым қалдырып тұрған жоқ, қазақ облыстарындағы жұрттардың бәрін бірдей шетке қағып тұр. Әуелгі екі думада әр облыстағы көшпелі қазақтан бір депутат болғанда, отырықшы - шаһар халқынан да қазақпен тең депутаттар барған. Қазақ көшпелілігінен надан болса, отырықшы халықтарға қазақтың «надандығы» жұқты деп қалдырған жоқ, хүкіметке жағымсыз депутаттардың санын кеміту үшін қалдырған. Енді бұл халықтарға (бұлардың ішінде біздің қазақ) жанасатын істер қаралғанда, өздерінен кісі жоқтықтан қиыншылық көретін болғандықтан, амалсыз бұл тілекті қабыл етсе, етер. Бірақ мұның түбінде болуында шапқа болмаса да, дәл осы кезде бола қояр деп кесіп айту қиын.

Ат төбеліндей аз депутаттардың мұндай жақсы тілектері жалғыз бұл емес, мұнан бұрын да сан болған. Соның бәрі де халықтың өзінен күш - көмек болып, бек көрсете алмаған соң аяқ - асты болып қалған, бұ да солардың бірі. Соның үшін газетаға жазып, қазаққа үйт-бүйт дегеннен пайда шықпайтыны көрініп тұр. Бізге басқа іргелі жұрттардың тілеген тілегінен артығы көрінбей тұр. Дәл осы күні үстіңе тау құлап барады десе, қазақта елең етер жан көрінбейді. Сарт қорқуға елтіп, патша ойнатудан босамай, қазақ болыстыққа мал төгіп, партияға белшесінен батып жатқанын Петербордағы депутаттар қайдан білсін.

1 һәм 2 Дума сайлауында казак бар облыстардың депутат саны мынау еді:



Ақмола һәм Семей қазақ облыстарынан - 1.

Астрахань қазақ һәм қалмағы бұл тілекті (закон жобасында) атамаған. Бұлар бұрын 2 депутат сайланған еді: қалмақ біреу, қазақ біреу. Барып қазақ бар облыстардан әуелгі екі Думада 25-тен депутат болып еді.

- Қазақ. - 1914. - № 51. - 21 февраль

АВСТРИЯ - СЕРБИЯ АРАСЫ*23

Газетамыздың өткен номерінде Австрия наследнигі Франц Фердинандтың өлімі хақында жазылып еді. Наследникті өлтіруші серб жігіті болып, оны өлтіру пікірі һәм планы Сербияда құрылғандығы, хаты, өлтірген құралдарға шейін Сербиядан келгендігі мағлұм болған.

Франц Фердинанд өлтірілген Сарай шаһарының көп жерінен бомбалар табылған. Фердинандты өлтіруге даярланған бомбалар һәм оны атушылар оның жүретін, тұратын, кіретін, шығатын жерлерінің бәріне де қойылғандығы ашылған. Сондықтан Австрия һүкіметі һәм халқы Сербияға қарсы дұшпандығын ашып көрсетіп, сезікті сербтерді тұтқын алып, үй-мүліктерін ойран қыла бастағандығын бұрын да жазып едік. Соңғы хабарларға қарағанда, наследник атылғаннан бері төрт мың серб айдалып, төрт мың серб абақтыға жабылыпты.

Ойран болған сербтердің шығыны жеті жарым миллионға жетіпті. Сарай шаһарындағы серб саудалары түгел жабылған. Шығарушылар абақтыға жабылғандықтан, серб газеталарының бәрі де тоқтатылған. Тұтқындар арасында сербтердің поптары да бар.

Осы күні бүтін дүние матбұғаты, бүтін Еуропаның саясат тізгінін ұстаушылары Фердинандтың өлімі һәм оның түбі неге соғуы хақында жазуда, сөйлеуде, ойлауда. Австрияның Сербияға қарсы көтерілуі, Фердинандтың қанын жумай тоқтамастық түрінен Еуропа мемлекеттері өз араларында соғыс болып кету ықтималынан сезіктеніп тұр.

Фердинандтың өлімі Австрия үшін де, басқалар көзінде де екінің бірі наследник өліміндей ғана емес. Өйткені ол Австрияға кешікпей патша болуы күтілген. Патша емес наследник күнінде де мемлекеттің ішкі һәм сыртқы саясатында күшті, данышпан, айлалы қаһарман саналып, қай күн таққа отырса, Австрияның айы оңынан туып, мемлекет дұшпандарымен есептесе білу ешкімге жасырын емес еді. Сондықтан Фердинандтың өлімі дос күйініп, дұшпан сүйсінерлік, құны толмастай ірі қаза болды. Сол себепті Австрия халқы һәм һүкіметі оның қанын жоқтаусыз қалдырып, Сербиядан кегін алмай тоқтар емес. Фердинанд өлгеннен бері Австрия шаһарларының бәрінде де сербтердің басына қара күн туғызып жатқаны сол.

Соңғы келген хабарлардан көрінеді. Австрия Франц Фердинандты өлтірушілердің түпкі ізіне түсіп, Сербия һүкіметіне сөз салып, мемлекетіңді біздің жіберген тексерушілерімізге тоқтаусыз аралат, қалай ізденуіне бөгет қылма. Егер бұл шарттарымызды орнына келтірмесең, соғысуға да даярмыз деген мағынада қорқытып тұр. Бұған Сербия не жауап қайтарары әлі белгісіз.

Егер Сербия мемлекетін астын үстіне шығартып, тінттіруге көнсе, намысын жоғалтқаны. Бұған риза болмаса, Австрия соғысудан тартынбайтындығы анық көрінеді.

Егер Австрия мен Сербия арасы бұзылып, соғыс басталып кетсе, Еуропа мемлекеттерінің әрқайсысының жақтайтын жағы бар. Бірімен-бірі матасулы пайдалары бар. Олардың өзара соғысып кетуден қорқатын себебі де сол.

- Қазақ. - 1914. - № 68. - 30 июнь

ШОҚАН ШЫҢҒЫСҰҒЛЫ УӘЛИХАН*24

(1837-1865 жж.)

Былтыр 23-нші майда шыққан «Қазақтың» 15-нші номерінде Григорий Николаевич Потанин жайынан «Қыр баласы» хатының аяғында «Потанин оқуды Омбы корпусында Шоқан Уәлихановпен бірге оқыған, орысша оқыған қазақтың ең есті, артына кітап қалдырған осы Шоқан деп еді. Сол есті Шоқанды һәм оның шығарған кітабын жалпы қазақ түгіл, оқығандар арасында білушілер өте сирек болса керек. Соның үшін «Қазақ» арқылы жұртты Шоқанның өзі һәм кітабымен таныстырғым келеді.

Шоқанның кім екенін көп қазақтың білмеу себебі — оның опатына биыл 49 жыл өтті. Қазақ сияқты, өнер-білімнің асылын танымаған, қаламмен қызмет етушілердің қадірін білмеген жұртқа 49 жыл ұмытарлық көп заман. Қылышынан қан тамған батыр болмаса, Қарымбайдай ертегі болып қалған бай болмаса, оқушысы жоқ біздің қазақ ғылым жолында еңбек сіңірушілерді тез ұмытқыш келеді. Бірақ заман өткен сайын халықтың көзі ашылып, әдебиеті гүлденіп, матбұғаты жайыла бастаған кезде, естен шыққан Шоқандардың артында қалдырған сөзі қайта тіріліп, кім екендігін білдірмей қоймайды. Міне, қазақ үшін сол дәуір 50 жыл дегенде туып отыр.

Шоқан 1837-нші жылы Ақмола облысы, Көкшетау үйезінде, Сырымбет деген жерде туған. Шоқанның кітапша шын аты Мұхаммед- Ханафия екен. Шоқан — бала күнінде еркелетіп қойылған ат.

Шоқанның ата-тегі. Шоқан — Орта жүздің атақты ханы Абылайдың шөбересі, Уәли ханның немересі, Шыңғыс төренің үлкен ұлы. XIX ғасырдың 30-ншы жылдарында һүкімет Уәлихановтарға Сырымбетте ағаштан мешіт һәм үй салып берген екен. Шоқан балалық дәуірін сонда өткізген. Шоқанның әкесі Шыңғыс Омскідегі қазақ-орыстар үшін ашылған школда оқыған (бұл школда соңынан кадетский корпусқа айналған, осы корпуста Шоқан оқыпты), 40-ншы жылдардың басында Шыңғыс төре Сырымбеттен көшіп, осы күнгі Қызылжар үйезінде Құсмұрын дейтін жерде мекен еткен. Сол кезде Шыңғыс төре Құсмұрын округіне аға сұлтан болып тұрған.

Уәлиханның үлкен баласы (Шыңғыстың атасы) Ғабидолла төрені Орта жүз хан көтерген, Қытай һүкіметі бұл байлауды мақұлдап, Ғабидолла төреге хан дәрежесін беріп грамота жіберген екен, бірақ Россия һүкіметі Ғабидолланың хан болуын ұнатпай, Ғабидолла да Россияға бойұсынбай, ақырында Ғабидолланы жер аударыпты.

Шоқанмен бірге оқыған досы, атақты ғалым Потанин: «Ғабидолла Березин деген жерде айдауда жүргенде өлсе керек», — дейді. Ал қазақ қарияларының айтуынша, Ғабидолла (қазақ Абайділда дейді) айдаудан аман кайтып, еліне қосылған. Бұл туралы Ғабидолланың айдаудан қайтқанына дәлел, осы күні қазақтың аузында Орымбай ақын айтқан екен деген өлең бар:

Хан Абылай өтіп кетті-ау кеше жүрген!

Үш жүздің баласына олжа берген.

Сегіз жыл Итжеккеннен әрмен кетіп,

Ханымыз Абайділда кайта келген.

Биылғы қатты болды-ау қыстың жұты:

Бес теңге Қызылжарда ұнның пұты.

Орта жүз, ырысың бар ел екенсің,

Хан келді Абайділда — елдің құты.

Ғабидолла төренің айдаулы һәм оның қайда өлгендігі жайынан Шәкәрім шежіресінен де ұшырата алмадым. Жоғарыдағы екі түрлі сөздің қайсысы дұрыс екендігін білушілер болса, анықтаса теріс болмас еді.

Шоқанның шеше тегі. Шоқанның шешесі Зейнеп ханым, тұқымы осы күні Баянауылды мекен етіп отырған қаржас Шорман бидің қызы. Зейнептің туған ағасы Мұса мырза заманында алашқа даңқы шыққан қадірлі би болып, һүкіметке де құрметті болып, полковник шенін алған һәм Баянауыл округіне аға сұлтан болған кісі. Мұса мырза өз тұсындағы қазақтан оқшау еуропаласқан адам екен. Көп уақыт Омбы қаласында тұратын болған, екі рет Петерборға да барып қайтқан. Мұса мырза 1887-нші жылы опат болыпты. Биылғы Петербордағы мұсылман сиезіне Семей облысынан барған Сәдуақас мырза Шорманов осы Мұса мырзаның баласы.

Шоқан — Шыңғыстың үлкен ұлы екен. Шоқаннан басқа Шыңғыс төренің Махмұд деген баласы, тағы бір керең, мылқау ұлы һәм Нұрида деген қызы болыпты. Нұриданы Шоқанның нағашысы, әлгі айтылған Сәдуақас мырза Шорманов алған.

Шоқанның оқуы. Шоқан Омскі кадетский корпусына 1847-нші жылы күздігүні он жасында түсіпті. Бір ауыз орысша тіл білмейтін бала оқуға тез жаттығып, зеректігін көрсете бастапты. Шоқан корпусқа түскенде, осы күнгі ғалым Потанин онан бір жыл бұрын оқып жүр екен. Шоқанды ауылынан алып келген пограничный начальниктің переводчигі В.И.Дабщинский қырдан келген жас қазақ баласы жатырқап, жалғызсырамасын деп Потанинге серіктікке қосып берген екен (Потаниннің сол кезде-ақ естілігі білінгені ғой). Шоқанның зеректігі әуелгі күннен-ақ біліне бастаған. Оның зеректігіне қарай, сол кезде Омбы кадетский корпусында, Потаниннің жазуына қарағанда, оқу тәртібі өте жақсы қойылған екен. Бүтін Сібірдегі орта дәрежелі школдардың алды Омбы корпусы болып, хаты Иркут, Тобол һәм Томск гимназияларының оқуы һәм оқытушылары ондағыдан төмен болған еді, — дейді Потанин. Шоқан түсерден бір жыл бұрын кадетский корпусқа айналған бұрынғы қазақ-орыс школында оқытушылар надан урядниктер еді, Шоқан түскен жылы Петербургтан тәуір учительдер алдырып, инспекторлыққа Кавказда қызмет етіп тұрған жас капитан Ждан - Пушкин келді. Бұл келісімен корпусқа жаңа рух кіргізді. Ждан - Пушкин төрт жағы тең оқымысты, білімді адам еді. Ол француз, неміс һәм ағылшын тілдерін жете білетін, Еуропа әдебиетінің тарихымен жақсы таныс һәм тарихқа жүйрік еді. Ждан - Пушкиннің ашық, жақсы мінезі, түзу пікірі оқушыларға жақсы әсер беріп, кадеттер онан көп өрнек алып, дайым соған еліктейтін еді.

Ждан - Пушкин инспектор болған соң, алдымен, учительдердің көбін шығарып, жаңадан алдырып, ескілерден үшеуін ғана алып қалды. Үшеуінің бірі Қазан университетінің восточный факультетін бітірген Костылецкий еді. Ол корпуста орыс тілін һәм әдебиетін оқытты. Костылецкий арабша, парсыша һәм ноғайша тілдерді жақсы білетін ориенталист*25 еді, оның қазақ тілі һәм рәсімі жайынан жинаған нәрселері бар еді. Сондықтан Костылецкий Шоқанды жақын көріп кетті. Костылецкий білімді, өткір, ешкімнен жасқанбай туралықты сүйетін адам еді.

Ждан - Пушкиннің қалдырған үш учителінің екеуі Старков һәм Гонсевский дегендер де оқымысты, ақылды еді. Бұлар оқушыларды оңға бастайтын адам болып шықты. Бұл үш учитель шәкірттердің кітап бетінен оқуынан басқа, пікірін ашып жүрді. Бұлардың білімінен кадеттер, әсіресе зерек Шоқан көп пайдаланды.

Балалар оқудан босанған мейрамдарда Шоқанның зеректігін, аса ақылдығын байқаған Омбының білімді адамдары Капустин һәм Гутковскийлер үйлеріне алдырып, өз балаларындай көруші еді. Гутковский оқымысты адам еді, оның үйіне Омбыдағы болсын, шеттен келген жиһанкездер болсын, соқпай кетпейтін еді. Сол кезде Омбы абақтысында писатель Достоевскиймен бірге отырып шыққан досы Дуров та жиі болатын еді. Осындай білімді адамдардың арасында жүрген Шоқанның пікірі тез ашылып кетті. Шоқанның Гонсевскиймен үнемі сөйлескенде үйреніп алған саясат туралы пікірлерін серіктері, солардың ішінде мен де, ұқпайтын едік. Шоқан біздің қасымызда жасы кіші болса да, үлкен кісідей еді. Біз оның қасында түк білмейтін ыштансыз бала секілді едік, — дейді Потанин.

Потанин айтады: «Мен Шоқанмен әуелгі кезде шын жақсы бола алмадым. Шоқан орысша, мен қазақша сөйлесе алмайтын едік. Соңынан Шоқан орысша тіл үйренгеннен кейін бірте-бірте үйір болдық, әсіресе мен кітап оқуға әуестене бастап, көбінесе жиһанкездердің кітаптарын оқып, қазақ жайынан да білгім келген кезде, керексінген нәрселерімді Шоқаннан сұрап, дәптеріме жазып алатын болдым. Шоқан маған қазақ жайынан, қазақтың тұрмысынан көп нәрсе үйретті, менің жазып алғандарыма ол тұс-тұсына суретін салып беретін болды. Сонан бұлай екеуміз дос болып кеттік, екеуміздің пікіріміз бір жерден шығатын болды.

Шоқан екеуміз кітап оқуға өте құмар едік, бірақ оқуымызға жақсы кітап аз табылатын еді. Біз екеуміз де саяхат ету, ел аралау, жер көру, Сібір халқының тұрмысын, рәсімін білуге құмарландық. Жиһанкездердің кітаптарын оқығанда біз де осылардай болсақ деген қиял пайда болушы еді. Егер сол кезде бізден біреу сұраса, Сібір халқын ғылымға, жағрафия, тарих һәм рәсімін үйренуге қызықтыру үшін не қылу керек деп, біз мәслихат берер едік, академиктердің жиһан кезгенін жазып шығарған кітаптарын Сібірдегі барлық школдарға тарату керек деп.

Шоқан 14-15-ке келгенде кадетский корпус бастықтары оған болайын деп тұрған білгіш ғалымға қараған секілді қарай бастады. Шоқанның өз қиялы Орта Азияны саяхат ету еді. Шоқан сол кезде-ақ көп кітап оқыған, мағлұматын байытқан, әр нәрсеге жеңіл қарамай, сынмен түбін ойлап тексеретін еді. Серіктері бір мәселенің шешуін таба алмағанда онан сұраушы еді «Шоқан, шын жақсы адам мынадай іс туралы не қылар еді?» деп. Біздің арамызда осындай қиын мәселеге Шоқаннан артық қатесіз жауап беруші жоқ еді».

1852-нші жылы Потанин кадетский корпусты бітіріп, Жетісу облысына офицерлік кызметіне кетіпті, онан бір жыл кейін (1853) Шоқан да бітіріп, оны шығысымен генерал-губернаторға адъютант қылып сайлады.

Биыл февраль жұлдызында Петерборда опат болған государственный совет шлені, құрметті академик П.П.Семенов 1857-нші жыл шамасында Сібірді аралауға Омск арқылы Заилийский крайға өтіп, Ыстықкөл, Хан Тәңірге барып, Тянь-Шань тауының биік төбесіне шығып, жүрген - көрген жерін жазған. Семенов осы жолынан қайтып келе жатқанда Омскіге соғып, Шоқан мен Потанинге жолыққан. Шоқанның аса зеректігін көріп, Семенов Петербург университетінің восточный факультетіне түсуге мәслихат беріп, соңынан түсуіне де себепші болған. Потанинді де университетке кіруге себепші осы Семенов екен.

Бұрын да, әсіресе Семеновпен танысқаннан кейін, Шоқанның қиялында һәмән Күншығыс халқының тарихын үйрену мақсаты пайда болған. Бұл тарихта қазақ халқының үйсін, керей, найман секілді рулары ұшырағанға, қазақ қарияларының жинаған шежіресін әлгі тарихпен салыстырып, бәлки қатесін табар едім дегендей ойға да келген. Дәл осы кезде Семенов Карл Риттердің «Азия» деген кітабын тәржіма қылып жүр екен. Шоқанға жазбасын оқып көрсеткен.

Шоқанмен Потаниннің қиялы университет бітірген соң,Орта Азияны саяхат етіп, Қытайға шейін бармақ екен. Шоқан Омскіде қызмет етіп тұрған кездің өзінде саяси пікірі ашылып кеткен. Бұған себеп болған Шоқанның танысып, араласқан білімді адамдары, ол кезде жаңа рухта шыққан журналдар - кітаптар, Тургенев, Чернышевскийлердің жаңа дәуірлеп келе жатқан шағы. Сол кезде Омск арқылы айдаудан қайтқан декабристермен*26 Шоқан танысқан, Омскіде олармен мәжілісте болған. Атақты Бакунинді де сол кезде Омск арқылы алып өткен. Кадетский корпусқа учитель болып Н.Г.Чернышевскийдің досы Лобадовский келген. Капустиндердің үйіне Қазаннан университет бітіріп қайтқан студент С. Капустин келіп тұрған. Осылардың бәрімен Шоқан жақсы таныс болған.

Шоқанның пікірін кеңейтуге бәрінен де артық себепші болған орыс писателі (жазушысы) Достоевскиймен бірге абақтыда жатып шыққан досы Дуров болған. Бұл туралы Потанин жазды: «Мен корпустан шыққан соң 5 жылдай Алматы жағында шетте қызмет етіп қайттым, Шоқан Омскіде әлгідей білімді ақжүрек адамдармен жолдас болып ысылған. Шоқан екеуміз бұрынғыдай емеспіз, екеуміздің пікіріміз екі жаққа кеткен. Мен һеш нәрсе көрмей қарайғанмын, Шоқан үлкен қалада тұрып, жақсы кісілермен араласып, менен озып кеткен. Бір нәрсе хақында сөйлессек, екеуміздің пікіріміз қабыспай, таласып айырылатын болдық Мен Шоқаннан һәр уақыт жеңіліп қайтамын, сонда да жеңілгендігімді мойындамаймын. Мен ойлаушы едім, менің пікірім дұрыс, бірақ Шоқаннан білімім аз, Шоқан секілді онымен айтысуға шешендігім жоқ деп. Шоқан Дуровты маған һәмән мақтаушы еді, мұндай данышпан адам сирек, сені соған апарып таныстырамын деп. Бір күні айтқанындай, Шоқан мені Дуровқа ертіп апарды. Мен Дуровтың пәтерінде бір кеш болдым. Маған Дуров күшті әсер беріп, менің пікірім бір кештің ішінде өзгерді. Бұған шейін һешкім маған ондай әсер берген емес. Бір кеш Дуровпен мәжілістес болып пәтеріме қайтқанымда Шоқанмен пікірім бірігіп қалыпты. Сонан кейін екеуміздің таласымыз да кесілді. Дуров мені бір кеште осындай жолға салып жібергенде, бір жылдан артық (Дуров абақтыдан шығып Омскіден кеткенше) оның тәрбиесінде болған Шоқан қайтып теріс пікірде болсын.

Сол кеште Дуров Шоқанның ақылын, мағлұматын өте мақтады. Семенов та Шоқан Омскде тұрып мұнша білім үйренгеніне, қайдағы сирек табылатын пайдалы кітаптарды қолына түсіріп оқығанына таң қалушы еді».

1859-нші жылы Потанин Петербург университетіне келіп түскен, Шоқан сол жылы Қашғарға барып қайтқан.

Ол кездегі Сібір ұлықтары жаңа ғана Қытай билеуінен шыққан «Алтышар» хақында мағлұмат алмақшы болған. Оған барушы кісі астыртын бармаса болмайтын кез. Осы қызметті орындау Шоқанға тапсырылған. Бұған жәрдемші болған Құлжада саудасы бар, Семейге келіп жатқан түркістандық Бұқаш деген саудагер екен. Бұқаштың тапқан айласы мынау: 20 жыл сонан бұрын Семейге бір қашғарлық саудагер Ғалым деген жас баласымен келген екен. Семейден ол Саратовқа кеткен, онан кейін қайда жүргенін, хал-жайын һешкім білмейді екен, әйтеуір Қашғарға қайтпауы анық. Бұқаш керуенмен Қашғарға барайық, Шоқанды баяғы жас бала Ғалым делік деген. Бұқаштың бұл мәслихаты ұнап, Шоқан шашын ұстарамен қырдырып, қазақша киініп, керуенмен жөнелген.

Керуен Қашғарға жеткен. Қашғарлықтар Шоқанды Ғалым деп танып, той қылып, құрметтеп Алтышар рәсімінше қалың берген. Немерең келді деп, Қоқанда тұратын Ғалымның ұлы шешесіне хабар жіберілген. Ұлы шешесі «немересіне» алтынмен шеккен тақия жіберген. Қашғарда Шоқан қыстай Алтышар жайын, көрген-білгенін түгел жазып алып, Бұқашпен бірге кейін қайтқан. Қашғар ұлықтары артынан Ғалым болып келген орысқа қараған офицер екенін қуғыншы жіберсе де, «Алтышар» хандығы өлкесінде керуенге жете алмай қайтыпты.

«Алтышардан» қайтқан соң Шоқан көп кешікпей Петербургке барған. Петербургқа главный штаб Шоқанға Азияның картасын істеп шығаруды тапсырды.

Петербургта Шоқан сол кездегі белгілі ориенталист Березин, Ғазимбек, Васильевпен һәм атақты орыс жазушыларынан Достоевский, Тургенев, Кристовскийлермен танысқан.

Шоқан восточный факультетте замандасына мәшһүр Костомаров һәм басқа профессорлардың лекциясын (дәріс) тыңдайтын болған. Бірақ денсаулығы нашар болып, Петербург тұрмысына, Петербург ауасына шыдай алмай, Омбы корпусында білінген көкірек ауруын күшейтіп алған. Сондықтан докторлар елге қайтуға мәслихат беріп, Шоқан Петербургта бір жыл ғана тұрған. Петербургтан қайтарында қазақ мақалаларын жинамақшы болып кеткен, сол кезде атақты Радлов түрік мақалдарын жинап жүреді екен.

1864-нші жылы жазғытұры Ташкент шаһарын алуға Семей арқылы генерал Черняев өткен. Черняевқа көп инженер, ғалымдар, жазушылар ерген. Черняев Шоқанды адъютант һәм переводчик қылуға ертіп алған.

Әулиеата, Пішпекті аларда орыс әскерінің мұсылмандарға қылған залымдығына шыдамай ашуланып, Шоқан Черняевтан айырылған. Шоқан Алматы арқылы Қытай шегіндегі Ұлы жүздің албан руын билеп тұрған Тентек төренің ауылына кеткен. Шоқан сонда тұрып қалып, Тентек төренің қызын алған, бірақ көп дәурен сүре алмай, 1865 жылы 28 жасында көкірек ауруынан опат болған. Шоқанның зираты осы күнгі Қапал мен Алматы арасындағы қара жолға жақын Алтынемелдің етегінде. Шоқанға мешітке ұқсас ағаштан там салынған. Соңынан генерал-губернатор Колпаковский мұсылманша жаздыртып, басына мрамордан белгі орнаттырған.

Потанин жазады: «Шоқан өз жұртын өте сүюші еді, қолынан келсе, қазаққа жақсылық қылу, қазақ халқының кемшілігі үшін кызмет ету оның бар мақсаты еді». «Мен ең әуелгі қазағымды жақсы көремін, онан кейін Сібірді, онан кейін Россияны, онан кейін бүтін азаматты жақсы көремін. Орыс қазақты сабап жатса, мен қазаққа болысамын. Егер орысты француз сабап жатса, менің жүрегім орыс жағында», — деуші еді Шоқан. Шоқан шешен, өткір тілді, өшіккен кісісін әзілмен, сықақпен кемітіп тастайтын еді. Шоқанның мінезінде Пушкин, Лермонтовтардың мінезін еске түсірерлік белгілер бар еді. Заманында қазақтан оқушы болса, Шоқан қазақ халқының данышпан жазушысы, қазақ әдебиетіне бірінші негіз құрушы болмақ еді, бірақ заман һәм тағдыры опа қылмады, Шоқан арманда кетті...

Осы кезде жаңылыс істеулерінше, «Шоқан мұсылманның зиянына қызмет етіпті, мұсылман шаһарларын бастап алдыртыпты» деп теріс түсініп, өсектейтіндер бар көрінеді. Бұл өсектің Шоқанға жабылған жала екендігі, Шоқан һүкімет қолында құр жансыз құрал болмай, таза пікірлі, ақжүрек, ұлтын сүюші жігіт болғандығы — орыс әскерінде патшаға ант берген офицер бола тұрып, мұсылмандарға орыс әскері қылған залымдыққа шыдамай қарсы келіп, Черняевтан айырылғандығы зор дәлел болса керек. Шоқанның бар талабы ғылымға ұмтылу, қазақ халқына пайда келтіру, қазақ халқының тұрмысын, рәсімін, тарихын анықтау жолында болған. Шоқанның ғұмыры ұзын болғанда артына қанша пайдалы нәрсе қалдыруында шек жоқ, қазақ жайынан жинаған қанша материалдары өзі өлгеннен кейін баспаға кірмей жоғалған.

Шоқанның жазып қалдырған сөздерін, қазақ жайынан жинаған материалдарын һәм өзінің тәржіма халін Петербургтағы Императорский Географический Общество 1904-ншы жылы басып шығарды. Бұл кітап зор көлемді, 531 бет127.

Шоқан кітабында жазылған басты сөздер:

1. Потанин, Ядринцев һәм Ибраһимов жазған Шоқанның тәржіма халі.

2. Шоқанның өзі жазған мақалалары.

3. Абылай хан туралы.

4. Қазақтың ескі әдет-ғұрыптары.

5. Қазақтың бұрынғы жаугершілік заманындағы жайы.

6. Жоңғар жайынан.

7. 1858-1859 жылғы «Алтышар» жайынан түгел мағлұмат.

8. Сібір қазағындағы билік.

9. Көкетай төренің өлімі.

10. Қазақтың ертегі, өлеңдері, ақындары жайынан.

11. Қазақ шежіресі жайынан һәм басқалар.

Шоқан кітабын осы күнгі орысша оқи білетін талапкерлер оқып қараса, қазақтың бұрынғы жайынан мағлұмат алып пайдаланатын көп нәрсе бар. Екінші, Шоқан секілді азаматымызды Географический Обществоның арқасында ұмытпай ескеруімізге тәуір болар.

Қазақ. — 1914. — № 71. — 21 апрель; № 73. - 8 ағұст;

№76. — 31 ағұст; №77. — 7 сентябрь

ТАРИХИ ЖЫЛ

Дүние тарихында Еуропа соғысы адам баласы көрмеген қиын оқиға болса, біздің қазақ жұрты үшін І916-шы жыл айрықша терең із қалдырған бір тарихи жыл екендігіне шүбә жоқ.

Қазақ халқының өткен дәуіріне айналып қарасақ, түрлі тарихи оқиғалар, өзгерістер бастан кешіргенін көреміз. Қазақ, қалмақтың жауласқан заманы. Ақтабан шұбырынды. Россияға бағынған шағымыз. Кенесары заманы. Қоқан заманы. 1868 жылғы жаңа законның шығуы.

Бұлардың әрқайсысы өз тұсында толқынсыз өтпеген болса, ала бұлттай бір тап ел жаман болса, екіншісі аман болып үш жүздің баласына шалығын теріс тигізе алған емес.

1916 жылдың оқиғасы өзгеше болды. Айдап өргізіп, иіріп жусатып күнелткен төрт түлік малын сұм қоянда аман өткізіп, байдың бахласының пейілі кеңіп, байға жарлы теңеліп, жайлауыңда жадырап, өзінен бақытты жұртты білмей рахат ғұмыр өткізіп, тып-тыныш жатқанында өрттен шошынып оянғандай бір күйге ұшырады халық... Халқын бір уыс қылды, кең дүниесін тарылтты. Жүрегіне найзадай тиді.

Ел арасына қысқа күнде қырық түрлі хабар тарады. Қорқыныш күннен-күнге ұлғайды. Әулиеге ат айтты, қорасанға қой айтты. Сауысқан, қарға тойынды. "Солдатқа алмайтын болыпты" деп өтірік сүйінші сұрағандар олжаға батты. "Сенің де балаң алынады" дегенді естіген шал-кемпірлердің ішінен жүрегі жарылып өлгендер де болды.

Жұрт сендей соғылды. Түнде ұйқыдан, күндіз күлкіден айырылды. "Әне кетеді, міне жетеді" деп өлім жазасына бұйырылған үкімнің орнына келуін күткен тұтқындай болып жүрді.

Патша жарлығы хақ. Бұл сұрапыл соғыста басына ауырлық келген жалғыз біздің қазақ халқы емес. Жұрт ұйлығып, дағдарып, ойға - қырға шабуылдап жүргенде, 25 июнь жарлығы орындалып, жұрттың көбі ерікті-еріксіз көніп, балаларын солдатқа бере бастады... Түркістан уәлаятына военный положение иғлан етіліп, көп адам военный сотқа берілді, бір сыпыралары асылды, бір сыпыралары атылды.

Қазақ облыстарының кейбір уездерінде де Жетісудай болмаса да, шет пұшпақтай көңілсіз оқиғалар болды. Егін – пішен орусыз, жиюсыз, мал бағусыз қалды. Ит пен құсқа жем болды.

Міне, қазақ халқының басына осындай аза күн туған заманда айтуға ауыз бармайтын, жазуға қалам жүрмейтін нашар істер пайда болды. Бақытсыздығымызға қарай, бұл жамандықты өзімізге - өзіміз істедік. Жұрт бүлініп, босып, қырылып, көзінен қанды жасын ағызып тұрған кезде, өзіміздің қазақтан өртеніп жатқан үйдің жасауын ұрлағандай, өлгелі жатқан адамның киімін тонағандай, халықтың дағдаруын пайдаланып "кәсіпке" кірісушілер болды. Бұлар, тағы да бақытсыздығымызға қарай, қазақтың оқығандарынан, ел билеген жақсылардан шықты.

25 июнь жарлығын бетке ұстап, дағдарған елді олжалау, ескі кекті қоздырып, партиялықты қолға алып, өтірік шағым айтып, бірін - бірі жаптыру, шаптыру, тінттіру әр елде, әр жерде болды. Мұны істеушілер қарабайым адамдар емес, "бас" адамдарымыздың болуы қазақ халқының жаман жағын көрсеткендей сүйегімізден кетпес қара таңба болды. Ғұмырында халықтың басына келмеген апаттың кезінде "жақсы" дегендерімізден мұндай хайуандық табиғат көрінуі, һәм жиі көрінуі, жұрт қатарына біздің қосылсақ та, барып-барып қосыларымызды көрсетеді. Бұл — жаман белгі. Алла қайырын берсін, әйтеуір...

Ізденушілердің бәрі болмаса да, көбі таза ниетпен емес, хайуани нәпсімен шабуылдады. Бұл сырлары осы күнде халыққа анық білінді. Олардың қандай "қамқор" екенін көңілінде сәулесі бар әрбір қазақ сезді.

Халықтың берекесін қашырған прием уақытында "алып қаламын, құтқарамын" деп қамқорсығандар қырда атқа мінгендер, қалада орысша оқығандар. Бұлардың олжасында есеп жоқ.

Енді соңғы кезде солдатқа кеткен жігіттердің "хал-жағдайын біліп беремін" дегенді сылтау қылып "кәсіпке" кіріскендердің барлығы білініп тұр.

Қазақты қазақтан басқа жем қылып жатқандар жөнінде қазір сөз қылудың жөні жоқ.

Қазақ халқының осынша бүліншілікке ұшырауының бас себебі — надандығы.

Бұл күнде алынар жігіт алынды, күйзелер шаруа күйзелді. Құдайдан қорықпаған, адамнан ұялмаған имансыздар қазақты тойғанынша жем қылды. Ақырында олардан халық опа көрмеді. Ұл жеп жайына кетті, қыз жеп байына кетті. Енді жалғыз-ақ келіншегімізді ойлау ғана қалды. Өткен жылы бізге ұмытпастай сабақ берді. Сырымызды ашты. Бұл күйде тұра берсек, мұнан кейінгі заманда тағы да осындай оқиғалар болмасына кім кепіл? Сондай заманға даярланып, тағы да осындай надандықтан бүліншілікке ұшырамас жағымызды ойлап, көрінгенге жем болмасымызды ойлап қам қылды.

Ендігі істейтін іс — "ізденуші", "құтқарушыларға" мұнан кейін күніміз түспейтін күйге жету үшін былайғы жасты оқыту. Өткен жылдың оқиғасы оқудың керектігін енді еске түсірмесе қазақ халқы жұрттықтан кеткені.

Бұрын "оқы, біл!" деген сөздер құрғақ насихат болып желге кетуші еді. Қазақ баласы енді оянбасаң, мәңгіге шейін ұйқың ашылмай, қараңғыда, құлдықта, тістегеннің аузында, ұстағанның қолында кеткенің.

- Қазақ. - 1917. - № 212. - 8 январь

АЛАШОРДА*28

Былтыр Орынборда 21-26-ншы июльде бірінші жалпы қазақ - қырғыз сиезі мемлекет билеу түрін тексергенде, қазақ-қырғыз облыстары автономиялы болсын деп қаулы шығарды. Бірақ автономияны қашан жариялау жайы сөз болған жоқ. Өйткені бұл кезде мемлекет құрылтайы тез болады деген жұрттың сенімі күшті еді. Автономия боламыз деген жұрттар еншісін құрылтайдан алмақ болды.

5-13 декабрьде екінші жалпы қазақ - қырғыз сиезі болды. Бұл сиездің кезінде Русияда екінші өзгеріс болып, уақытша хүкімет жоғалып, құрылтай құрылатыны анықталып, большевик дәуірі басталған еді. Бірінші сиез уақытындағыдай емес, бұл кезде һәр жұрт өз бетімен жайылып, бас амандап, Русиядан біржола айырылып кеткендері де болып еді. Құрылтайды күткенше тағы да қандай толқынға ұшырауына жұрттың көзі жетпей, дағдарған шақ еді. Сондықтан бұрынғыдай құрылтайға қарамай, өзін-өзі билемек болған жұрттар автономияларын жариялап жіберуді мақсұт көрді. Түркістан, Башқұртстан автономияларын жариялап жіберді. Біз автономия болуға қаулы қылсақ, та, сол сағатында жарияламақ. Арамыздағы анасы басқа жұрттармен келіселік, милициямызды жасап, ұлт қазынасын жинап, қамданған соң жариялалық деп қаулы қылдық. Ондағы автономияны тез жариялап жібермеудің бір үлкен себебі — жұртқа большевизм дерті жайылып келе жатқанда, сөйлеспей жариялап жіберсек, көршілерімізбен арамыз қандай болып кетпектігіне көзіміз жетпейді. Бұл сақтық орынды екендігіне жұрттың көзі енді жетіп отыр.

Декабрь сиезінде автономия рәсімі жарияланғанша уақытша қазақ-қырғыз істерін билеуге Алашорда сайланды. Алашорданың уақытша тұратын орны Семей болды. Бірақ большевик кесірінен Алашорда іске кірісе алмады.

Семей һәм Ақмола облыстары большевиктен тазарған соң 11-нші июньде Алашорда да іске кірісті һәм сиез қаулысы бойынша автономия жариялағанша қазақ-қырғыз мәдени -ұлт жұмыстарын өзі билейді деп жарлық шығарды. Мұның мағынасы жерлі автономияны жариялауды кейінге қалдыра тұрып, мәдени - ұлт автономиясын жарыққа шығарған еді.

Газетіміздің осы номеріндегі құрылтай мүшелерінің комитеті Русиядағы түрік - татар қауымдарына таратып отырған жарнамасындағы «Бұл күннен бастап түрік - татар қауымдары жергілікті мекемелерінде, соттарында ана тілін қолдануға, түрлі мектептер ашуға, діни жұмыстарын дегенінше басқаруға ерікті болуының үстіне, мәдени - ұлт істерін басқаратын ұйымдар, мекемелер ашуға, өз дегендерінше хүкім жүргізуге, халқын өз хүкіметінің күшімен билеуге, жұрттан алым - шығын өндіруге, халықты ағарту, шаруасын түзету жолында барлық билік өздерінде» дегені Алашорданың «қазақ-қырғыз мәдени - ұлт жұмыстарын өзі билейді» дегеніне дәлел керек. «Мәдени - ұлт автономия мәселесі құрылтайды күтпей-ақ осы күні шешіледі» дегеніне қарағанда, қазіргі Алашорданы құрылтай мүшелерінің комитеті танығандығы, яғни хүкімет деп білгендігі көрінеді.

Ендігі мәселе — жалғыз-ақ жерлі автономия туралы. Комитет жері автономияның ережесін бекітуші мемлекет құрылтайы деп отыр. Сондықтан жерлі автономия боламын деген біздің Алаш, Башқұрт, Түркістан һәм өзге халықтар құрылтайды күтпек.

8-нші сентябрде Уфада мемлекет кеңесі ашылды. Бұл кеңес Русияға ортақ хүкімет жасамақ, сыртқы һәм ішкі жаудан Русияны құтқару шарасын қарамақ һәм құрылтайды қайткенде тез жинау жайын кеңеспек.

Мемлекет құрылтайы тез жиналып Русиядағы халықтардың тілегін орындап, тіршілігін тәртіпке салуына тілектеспіз.

Біз құрылтай билігінен еш уақыт қашқан емеспіз, құрылтайдан басқа Русияның тағдырын шешетін қожаның жоғын да білеміз. Құрылтайға шейін автономия билік қолында еткен қызметімізге ешкім көлденең келмесіне, мәдени - ұлт автономиясы шегі де қазақ-қырғыз хүкіметі Алашорда екендігіне ешкім шүбә қылмасына сенеміз.

- Қазақ. - 1918. - №265. - 16 сентябрь

ҚАЗАҚ СИЕЗІ*29

Бүкіл Россияның оның ішінде біздің қазақ халқының 5 айдан бері басынан кешіріп тұрған дәуірі тарих жүзінде болмаған дәуір. Бұл туралы көп айтылды, сөйленді. Енді сөз уақыты өтті. Белсеніп іске кірісетін уақыт жетті. Бізден ілгергі жұрттар жанталасып іске кірісіп болса, біздің қамсыз жатқанымыз масқаралық.

Өзгеріс болғаннан бергі әр облыс жиналысып, сиез құрып, мұң - мұқтажын кеңесті. Әр облыс өзара кеңесіп, бір қаулыға келгеннен кейін, бүкіл қазақтың тілегін қорытып «Алаштап» атқа мініп, ертең ашылғалы тұрған Учредительное собраниеге тобымызды жазбай бару үшін жалпы қазақ сиезі қажет болды. Бұл тілеген қазақ сиезі 21-26 июльде болып өтті.

Жалпы қазақ сиезі қайда болды, қашан болды, кімдер жиналды, қандай қаулы жасалды?

Сиезде өзі болмаған, сиез жайынан бейхабар жалпы жұрттың алдымен сұрайтын һәм керек қылатын сөздері осы. Бұл сұрауларға жауап бермей өтуге болмайды.

2-8 апрельде Орынборда Торғай облысы қазағының сиезі болды. Бұл тұңғыш қазақ сиезінде басқа облыстардан да кемеңгер азаматтар бар еді. Сонда әр облыс өз алдына сиез құрып болғаннан кейін жалпы қазақ сиезі шақырылсын деп қаулы қылынды. Жалпы қазақ сиезінің орынын, уақытын һәм жобасын лайықтау үшін Орынборда тұратын бірнеше адамға тапсырып, бюро сайлап тарқады. Бюро облыс сиездерінің болып өтуін күтті. Әр жерде облыс сиездері болып, жақындады - ау деген мезгілде 11-ші июньде шыққан «233» нөмір «Қазақта» жалпы қазақ сиезі 1-ші августа болсын һәм әр уезден 2 кісіден келсін деп жария қылды.

Сиездің Орынборда 1-ші августа болуға лайықтануының һәм уезд басы екі кісіден шақырылуының себебі сол нөмірде айтылған. Сөйтіп, сиез 1-ші августа болады деп тұрғанда, ел ішінде Петроградтағы Шорай Ислам председателі Ахметбек Салықовтан һәм сондағы қазақ өкілдері Уәлидхан Танашев, Жақып Ақбаев һәм Жаһанша Досмұхамедовтан «Қазақ» басқармасына телеграмма келді, «Учредительное собрание 17 сентябрьде болатын болды. Депутаттар списогы 1 ай бұрын, яғни 17 августе тапсырылмақ, болды. Соның үшін жалпы қазақ сиезін 20- июльден соңға қалдыруға мүмкін емес. Қазанда ашылуға ұйғарылған жалпы мұсылман сиезінің де күні осылай өзгертілді» деп.

Сонан кейін Орынбордағы бюро ойға қалып тұрғанда шұғыл келіп қалған жалғыз Учредительное собрание сайлауы болмақ. Земство сайлауының да тығыз жері асығыс сап ете түсті. Болыс басы кісі шақыру түгіл, уезд басы іс шақырудың өзі қиындады.

Айналдырған 12-13 күнде қайта хабар жетіп, шет облыстардың уездерінен 20-ншы июльге кісі жетісу мүмкін емес болды.Сонан кейін бюро амалсыз әуелгі қаулысын өзгертіп, сиездің күні 20-нші июль болсын һәм әр облыстан областной комитет ағзаларынан екі өкіл келсін дейді. Онан басқа лаж табылмады, бұрылуға, бұлтаруға болмады.

Осы ретпен 21 июльде сиез ашылды. Әр облыстан келген өкілдердің үстіне Петроградтағы Учредительное собрание законының жобасын жасап жатқан мәжілісте болған һәм Шорай - Ислам комитетінде қызмет етіп тұрған Жаһанша Досмұхамедов пен Уәлидхан Танашев та келіп жетті.

Сырттан қарағанда сиезге келген 20-дан астам өкілдердің саны «жалпы қазақ сиезі» деп ауыз толтыруға олқы көрінсе де, шығарған қаулылары олқы болған жоқ. Сиезде кісі аз болса да, көп болса да істің кетігі қаулыда еді. Әр облыстың өз сиездерінде шығарған қаулылары 6 күндегі кеңеске түсіп, ерсілі-қарсылы сынға алынып, ақырында қазақ халқына осы теріс болмас - ақ деген ойға келді. Енді халық жалпы қазақ сиезінің осы нөмірде басылған қаулыларын оқып, естіп көрер.

Осы қаулыларды орындап, жұрттың қаулыларын оқып, естіп көрер. Осы қаулыларды орындап, жұрттық қылудың қамына кірісер.

Сиез қаулыларының бір бабы қазақ облыстарынан депутат лайықтау еді. Сиезге келген әр облыстың өкілдері кеңесіп, халыққа осылар пайда келтірер - ау деген адамдарды атады. Ғажап емес, сиез лайықтаған адамдарды ұнатпаушылар да болар. Бірақ сол ұнатпайтындардың өздеріне депутаттарды ататса, олардың атаған адамдарына да жұрттың бәрі сондай ұйып тура қалар деп кім айта алар. Әрине, мүмкін емес.

Басқа облыстың депутаты кім болса ол болсын, өзіміздікі жақсы болса жарайды деп, ешкім ойлаған жоқ. Қай облыстікі болса да пайда - зиянды, абырой - ұятты қазақ халқына бірдей «Шешеннің тілі ортақ, шебердің қолы ортақ» деген. Бүкіл қазақтың іздеген жоғы, көздеген тілегі бір. Сондықтан сиез білгенінше әр облыстан осылар жарар - ақ деп қаулы қылды. Мынау пәлен рудан, анау түген уезден деп сиез қазақшылық қылған жоқ. Қазақшылық қылатын орын бұл емес.

Қазақ өзді-өзі таласып, бірнеше список қойса, қазақ даусы бөлініп сыбағалы депутаттарынан айрылуы анық. Олай болса, қазақ депутаты сөзсіз орыстарға ауысып кетеді. Сиез қаулысында қазақ облысының депутаттар списогі біреу ғана болсын дейтін мәнісі сол. Екі қазақ таласса, көрші орысқа олжалы болғалы тұрмыз. Онан да қолдан бермелік. Бергіміз келмесе, таласпалық.

Егер қазақ таласпай, бір списокке тасын түгел салып тұрса һәм орыстар өзара партияға бөлінсе, орыстардың депутаты бізге ауысып кетпекші. Қазақ өзді-өзі таласқанға қылатын зияны, біріккенде табатын пайдасы осыдан көрінеді.

Алаштың ар-намысын жібермейін десек, жұрт, жұрттық қыл. Кәрі-жасың, әйел-еркегің қалмастан бір списокке тасынды сал, бір даусыңды да жоғалтпа. Береке бірлікте. Күні кеше Гос. Думада бір депутатың жоқ заманда қайғың Қафтың тауындай еді, қазақ, енді 25-30 депутатың болғалы отыр, шүкіршілік қыл, ұмытшақ болма!

- Қазақ. —1917. - №238. - 31 июль





МҰХАМЕТЖАН ТЫНЫШБАЕВ

(1879-1938 жж.)

Қазақ зиялыларының бірі, тұңғыш теміржолшы - инженер Мұхаметжан Тынышбаев 1879 жылы 12 мамырда Жетісу облысы, Лепci уезі, Мақаншы - Садыр болысына қарасты Жыланды тауының баурайында дүниеге келген. 1890 жылы Верный қаласындағы ер балалар оқитын гимназияның екі жылдық даярлық класына оқуға түсіп, оны 1900 жылы алтын медальмен бітірді. 1900-06 жылдар аралығында I Александр атындағы Жол қатынасы инженерлері корпусы институтында оқиды. 1905 жылы автономистердің I съезіне қатысып, автономист - федералистер одағын құруға атсалысады. 1907жылдың сәуірінде Жетісу облысы қазақтарының атынан II Мемлекеттік Думаға депутат болып сайланып, 20 ақпан мен 2 маусым аралығында Дума жұмысына қатысты. 1908 ж. 1 тамыздан Ашхабад қаласында Жол қызметі дистанциясы бастығының көмекшісі, ал 1911 ж. Урсатевск - Әндіжан темір жол құрылысының бас инженері және басқарушысы болып істейді. 1912 жылы қазақ зиялылары Ә. Бөкейханов, А.Байтұрсынов және М. Дулатовтармен бірлесе «Қазақ» газетін шығаруға қатысады.

1914 жылы елге оралып, Жетісу теміржол құрылысында бөлімше басшысы және Арыс-Әулиеата бөлімшелерінде бас инженер болып қызметтер істейді. 1916 жылы Жетісу өлкесіндегі ұлт-азаттық көтеріліске атсалысты. 1917 жылы сәуірде Ташкентте құрылған Уақытша үкіметтің Түркістан комитетінің мүшесі, Жетісу облысындағы Уақытша үкіметтің комиссары болып тағайындалды. 1917ж. қарашада Түркістан автономиясының төрағасы болып сайланды.

1917 ж. желтоқсанда өткен II жалпықазақ съезіне қатысып, Алашорда үкіметінің төрағасының орынбасары болып сайланып, бірнеше заң актілерін шығаруға қатысады. 1918 ж. қыркүйегінде Құрылтай Жиналысы мүшелері комитетінің (Комуч) ұйымдастыруымен Уфада өткен кеңеске қатысты.

1920 ж бастап ол «Қырғыз өлкесін зерттеу» қоғамына мүше болады және халық шаруашылығының әр саласында қызмет атқарады.

1920- 21 жж. Түркістанда теміржол бөлімінде қызметте болды.

1921- 22 жылдары Түркістан республикасының Жер шаруашылығы Министрлігінің су шаруашылығын басқарды. 1922 жылы Ташкентте құрылған «Талап» қоғамының мүшелігіне сайланады, Ташкент қаласында Жер суландыру бөлімінде қызмет атқарды және Орта Азияны ұлттық межелеуге байланысты Орталық Атқару Комитетінің Жерге орналастыру комиссиясының құрамына көшпелі шаруашылық жөніндегі бас маман және Техникалық Кеңестің мүшесі болып тағайындалды. 1924 жылы Ташкенттегі педагогикалық халық ағартушылығы институтында дәріс берді. 1925жылы Қазақстанның жаңа астанасы болған Қызылорда қаласын көркейтуге қатысты. 1926 ж. наурызында Жетісу губерниялық атқару комитетінің Жол бөліміне басшылық етті. 1927-30 жылдары Түрксіб құрылысы комитетінде жауапты қызметтер атқарды. 1930 жылы үкімет тарабынан тұтқындалып, екі жылдай абақтыда отырады. Ал 1932 жылы 5 жыл мерзімге Воронежге жер аударылып, онда Мәскеу - Донбасс теміржол басқармасының өндірістік - техникалық бөлімі тобының жетекшісі және жобалау бөлімінің инженері қызметтерін атқарады.

1935-1937 жылдар аралығында Гурьев - Қандыағаш теміржолы құрылысында істейді. 1937жылы қайтадан тұтқындалып, «халық жауы» ретінде атылады.

М. Тынышбаев қазақ халқының этногенезінің өзекті мәселелеріне, хандық түрдегі Қазақ мемлекеттігінің пайда болуы, қалыптасуы және нығаюына, олардың ішкі және сыртқы саясатын жүргізудегі қызметіне, монғол шапқыншылығына, ұлт-азаттық қозғалысқа, тағы басқа тарихи тақырыптарға арналған ғылыми еңбектер мен мақалалар жазып, мерзімді баспасөз беттеріне жариялап отырды.

МҰХАМЕТЖАН ТЫНЫШБАЕВ

ТЕМІР ЖОЛ ҺӘМ ЕУРОПА СОҒЫСЫ*30

Бұрынғы заманда соғысатын жерге баратын әскерлер ия жаяу, ия атпен барушы еді. Неше түрлі қару-жарақтарын не атқа артып, не арбаға салып жеткізуші еді. Жаяу солдаттар жеңіл-желпі қару - жарақпен күніне 30 шақырымнан артық жүре алмайды. Әскердің арт жағында зор қару-жарағын, зеңбірегін, оқтарын, әскерге неше айға жетерлік киім - тамақ, аттарға шөп, жоңышқа, сұлы һәм басқа сондай керек нәрселерді таситын керуені жүруші еді. Бүйтіп жүрген соң бір қаладан бір қалаға жеткенше неше күн, неше ай өтіп, соғыс неше жылға шейін бітпей созылушы еді.

Еуропа тарихына қарағанда, созылған соғыстар толып жатыр: орыс патшасы Петр Великий шведпен 21 жыл соғыс қылып, Петербургтың (енді Петроград атанады) аймағын тартып алды. Бұрынғы заманда немістер өздері дінге таласып, 30 жыл соғыс қылды. Неміс патшасы Фридрих Великийге өзге патшалар жабылып, 7 жыл соғыс қылды. Онан кейін жер дүниеге аты жайылған жиһангер француз патшасы Наполеон соғысқан сайын жауын бас көтертпей ұрып, 8-9 жылда Еуропаның бәрін қаратты, сонда оған қарамағандар орыс пен англичандар.

Темір жолдың шыққанына анық 60-70 жылдан көп бола қойған жоқ. Ол кезде өзге түрлі өнерлер, өзге түрлі ғылымдар да ілгері басты. Олармен жанаса соғыстың һәм жердегі, һәм судағы қару-жарағын бұрынғыдан арттыруға һәр халық, һәр патшалық көп тырысты. Бұлардың арасында көбірек қара таласқан Германия патшасы Вильгельм екінші болды. Вильгельм өзіне қараған жұрттың мал шаруасын, қазыналығын сол соғыстың қару – жарағына ұстанды. Мұны көре тұрып жан-жағындағы патшалықтар бұдан сескеніп, сақтану үшін қару - жарағын даярлап берді. Осы соңғы 10-15 жылдан бері қарай өзгелер тыныштық ойлап, «бәріміз де көп шығындандық, кел енді қоялық» десе де, Вильгельм менен бұлар қорықты деп, күннен-күнге өршелене берді. Ана бір жылда Англия, Франция һәм Русия Вильгельмді соғыстан бір тоқтатып еді. Бұ жолы ешкімнің айтқанын тыңдамай, «енді бәрін жоямын, қырамын» деп Австрия патшасына соғыс бастатты. Вильгельмнің дүниеге көрсеткен әлегіне қарай тоғыз патшалық соғысқа кірді. Мұндай ғажайып үлкен соғыс дүниеде болған емес. Ай жарым өтті, кімнің жеңіп, кімнің жеңбейтіні белгіленіп келеді. Пәле іздегендердің басына пәле түсіп келе жатыр.

Германияның бір сенгені темір жолы еді һәм темір жолының көптігі еді. Олардың темір жолының шамасы қазақтың көшпелі жолының есебіндей. Олардың штабының (соғыста әскер үстінен қарайтын мекемесі) үйі былай еді: 3 миллиондай әскерді соғыс басталды деген күннен санап, 6-7 күнге жеткізбей Францияның шетіне апарып қоймақ, бір күн, бір түнде 200 поезды олардың темір жолы өткізеді. Вагонге 40 солдат отырғызғанда 40-50 вагон тартатын бір поезда бір мың алты жүз — бір мың жеті жүздей солдат болып, 200 поезбен 300 мың әскер өткізеді. Германияның ортасынан Францияға шейін 500-600 шақырымнан қашық емес, поезд бір күн, бір түнде 600-700 шақырым жүреді. Бұл есеппен Германия 10 шақты темір жолмен бір жұмада 3 миллиондай солдатты қару-жарағы, зеңбірегімен Францияның шетіне апаруға шамасы келеді, һәм алғашқы кезде айтқанындай жеткізеді. Немістердің ойында француздар өздерінің 2 миллиондай әскерін бір жұмада қарсы қоюға темір жолымен жеткізе алмайды деген һәм ол уақытта Англия Францияға көмек бере алмайды деген. Бүйткен соң екі жұмада әскерін қырып-жойып, жерін қаратып алып, енді өз әскерін күншығысқа бір жұмада жеткізіп, орыс жеріне кіріп кетіп, бір айларда Мәскеуге барып орысты қол қусыртпақшы еді. Бәрін 3 айда тәмам қылып, қырып-жойып, дегеніне жетіп, Вильгельм жаһангер атанбақшы еді.

Сенген темір жолдары әрі-бері тасуға жарады, бірақ өзге айтқандары келмеді. Англия азын-аулақ көмек бере алды һәм Франция бірталай тоқтатып тұрып ішіне таман кіргізді. Сол кезде орыстар Германияның ішіне кіріп кетті һәм Германияның одағы Францияны бас көтертпей ұрды. Күншығыс жағы осал болып бара жатқан соң, Германия Франциядағы әскерінің бірсыпырасын темір жолмен 3-4 күнде орыс алдына даяр қылды. Күнбатыста қалған әскерін французбен англичандар енді торып қуып келе жатыр. Және англичандар әскерінің көбін енді жиып алып, Бельгия жақ бұны бірден ұрмақшы болып тұр.

Біздің патшалықтың шет жақтарында темір жол аз болғандықтан, мобилизация (әскер жию) тез бола қоймайды, сондықтан Германияның шекесін қыздыруға жарарлық әскерді темір жолмен уақытында жеткізеді де һәм орыс әскері Германияның ішіне еніп кетті. Көбінесе керемет көрген Австрия болды: екі-үш жұма өтпей, орыс әскері оларды төпелей бастады, енді осы күндерде үш мәртебе келістіріп ұрып, әскерін быт-шыт қылып, екі облыстай жерін алып қойды. Солтүстік жағындағы бүйірден Сербия мен қаратаулық Австрияны және ұрып жатыр. Енді Австрия әлсіреп барады, көп қарсыласуға әлі келетіні көрінбейді.

Осы күнге соғыстың мәнісі бұлай болып тұр, мұхит теңізіндегі Германияға қараған аралдарды Англия мен япон алып жатыр, күнбатыста француз бен англичан бетін енді түзеп алып, Германияның әскерін торып келе жатыр. Күншығыста орыс әскері Австрияны бүктеп, бетін түзеп Германияға келе жатыр.

«Құдай оңдырмайын дегенде, әуелі, ақылынан адастырады» деген қазақта да, орыста да мақал бар. Германия жерінде азын - аулақ егін шығушы еді, астықтың көбін Русиядан һәм Америкадан алушы еді. Вильгелм соғысты егін алардың алдында бастады, 15-тен 45 жасқа жеткен еркектерді патшасы соғысқа жұмсады. Ол аз егін орусыз қалды. Бұл күзге қарсы Русиядан астық ала алмай қалды. Америкадан және һәм нәрсе ала алмайды. Мұхит теңізі Англияның қолында. Енді не қыларын білмей, әскерін біресе күншығысқа өткізіп, біресе күнбатысқа тасып, қара таласатын кезге Вильгельм душар болды.

- Қазақ. —1914. —№78. -16 сентябрь

АСПАНДА ҰШЫП ЖҮРЕТІН МАШИНАЛАР

ҺӘМ ЕУРОПА СОҒЫСЫ*31

Аспанда ұшып жүретін машиналардың соғысқа кіріп тұрғаны осы. Мұнан бұрын жерде һәм суда соғысушы еді. Енді бұдан былай аспанда соғысатұғын болды. Һәр халық патшалық бірінен бірі қалыспай аспанда ұшатын машиналарды өз білгенінше ондап жасай бастады. Алғашқы машиналар ондай көңілдегідей ұша алмай жүрді. Біресе аспанда жөндеп бұрыла алмай, жығылып жүрді, біресе жел соққанда аударылып кете берді, біресе аспанға шыққан соң жерге аман-есен түсуінің айналасын байыптай алмай жүрді, біресе суға жығылып, онан аман құтылар ақылын таба алмай жүрді. Сондай - сондай керемет көп болып, көп адам өлді. Енді осы күндерде аспанда ұшқандар атқа шауып жүргендердей қатерлі емес. Бұл ұшып жүретін машиналар әскердің ортасына бомба тастайды (бомба деген жерге тигенде бытырап жан-жағына атылатұғын зор оқ), ия бомбасы түнде көрінбей келіп не қаланың ішіне, не қорған ішіне бомба тастайды.

Ұшып жүрген машиналар екі түрлі: бір түрлісі дирижабль, екінші аэроплан. Дирижабль сипаты үрлеген мес сияқты, аэроплан ия құс, ия сона сияқты. Бұрынғы дирижабльдер, бүйірден оқтын - оқтын жел ұрса, үрлеген мес сияқты болып, бір жағы жапырылып ішіне кіріп кетуші еді. Бүйтіп бүктелген соң ұша алмай домалап жерге түсуші еді. Неміс графы Цеппелин дирижабльдің ішіне алюминий деген жеңіл заттан ұйқыш - ойқыш кереге жасады. Сонан кейін «Цеппелин дирижаблі» желден көп қорықпайтын болды. Дирижабль ұзындығы 60-90-100 сажын болады. Көлденеңі 10-15 сажын бар. Адамдар аспандағы кебежеде отырады. Дирижабльдің ұзын басы ауадан жеңіл, ішіне ауа сияқты газ (жел) үрлейді. Аэроплан ауадан ауыр, құс ия сона сияқты канаттары болады, бірақ ол қанаттарын сермемейді. Ұшатұғын адамдар аэропланның үстіңгі жағында орта белінде орнатылған орындықта отырады. Аэроплан үлкен болмайды: ұзындығы 8-12 сажын, көлденеңі 1-2 сажын, канатының ұзындығы 3-5 сажын. Дирижабльді һәм аэропланды ұшырып жүретұғын машинасы (мотор) бар. Дирижабльмен 10 шақты адам неше пұт бомбаны алып ұша береді, бірақ үлкен кемелер сияқты жылдам, бұрылмайды. Аэроплан ықшамды, жүйрік, кішірек қайық сияқты. Бомбаны көп алып жүруге шамасы келмейді, бір азырақ бомбаменен 2-3 кісі отырады. Бірақ аэроплан дирижабльдан ұшқыр һәм тез барып жаудың салығының қайда екенін, һәм қанша екенін біліп келуге дирижабльдан артық.

Германияда цеппелин көп, Русия, Англия, Францияда аэроплан көбірек. Бір цеппелин неше миллион тұрады. Аэроплан 15-20 мыңдай қымбат емес. Төмендеп ұшып жүргенде дирижабльдей аэропланды да мылтықпен яки зеңбірекпен атып түсіре береді.

Соғыс алғаш басталған уақытта Францияның әскерін ия қорғанына бомба тастайын деп ұшып бара жатқан цеппелинді француздардың бір ұшқышы көріп, аэропланға отырып алысырақ ұшып бара жатып дым болмай бұрылып, ағындап келіп цеппелиннің бүйірінен сүзіп, қиратып түсірді. Бірақ есіл ердің өзі де өлсе керек. Тірі қалды деген хабар бар, мың бомба тастап бір сыпыра немісті қырды.

Францияның аэропландары Германия патшасы Вильгельм келіп жатқан жерге (Митс деген қорғанның қасында) бірсыпыра бомба тастап немістерді бір састырды. Һәм неше адамды өлтіріп, неше адамды жараландырды. Осы күнде Париж шаһарының лампаларын түнде бұрынғыдай жағып, жарық қылмайтын болды. һәм аэропланды күзетушілер құратұғын болды.

Дирижабльдер сонша қымбаттығына қарағанда көңілдегідей қылып жауды ойсыратуға шамасы келмейді екен. Жаудың тұрған жерін һәм көшіп болжап, тез біліп келуге аэропланнан асқан әзір асқан ақыл жоқ көрінеді.

— Қазақ. — 1914. — №78. -16 сентябрь

АНГЛИЯ ҺӘМ ГЕРМАНИЯ ДРЕДНОУГТАРЫ*32

1906-ншы жылда Англия дүние көрмеген дредноут деген бір соғыс кеме тұрғызды. Дредноут — қорықпайтын көзсіз ер деген сөз. Бұрынғы кемелерде мұндай қару-жарақ болған емес һәм мұндай саймандай сайманды жасау мүмкін деп ешкім ойлаған емес. Бұрынғы үлкен кемелер зеңбірегінің өзінің кендігі 12 дүйім*33 ия бір жарым қарыс, 12 не 14 зеңбірек, өзі 6 дүйім һәм бірталай кішірек 3-4 дүйімдік зеңбіректер бар. Бұл кемелер бір сағатта 33 шақырым жүреді.

Өткен орыс пен япон соғысында атысқан кемелер 10-11 шақырымнан бастап атысқан, 6-7 шақырымнан жақын бір-біріне келе алмайды. Бұл соғыстан бұрын 4-5 шақырымнан кемелер атыса береді деп ойлаушы еді. Мұнан кейін жасаған дредноуттарға 12 дүйімдік 4 зеңбірек орнына 10-ды қойды, бір сағатта 38 шақырым жүретұғын қылды. Бұл дредноуттың күшін һәм өзгерісін сынап әбден біліп алып, 3 жылдан кейін (1909) Англия онан да басқа кеме жасады. Мұны «Швирх-дредноут» дейді. Дредноуттың атайманы деген сөз. Мұның 10 зеңбірегінің өзі 13 жарым дүйім, мұнан кейінгі швирх дридноуттарға 12 зеңбірек құятын болды.

Англияның 12 дүйімдік зеңбірегінің ауырлығы — 4 мың 2 жүз пұт. Ұзындығы 7 саржан, бір оғының ауырлығы 25 пұт, төрт шақырым жерден атқанда қалыңдығы 19 дүйім асыл темірді тесіп кетеді. 13 жарым дүйімдық зеңбірегінің ауырлығы 5 мың пұт, ұзындығы 7 саржан, бір оғы 35 жарым пұт, төрт шақырым жерден атқанда қалыңдығы 23 дүйім (үш сүйем) асыл темірді тесіп кетеді. Бұл зеңбірек 21 шақырым жерден атып тигізеді.

Соғыс кемелерінің ататын оғы екі түрлі: бірі — жоғарғы айтылған ауыр оқтар, кемелердің бүйіріне қалаған қалың асыл темірді тесіп, ішіне қиын қылуға жұмсайтын салмақты асыл темірден жасаған оқ, екіншісі — сырты жұқа асылдан, бірақ бір нәрсеге тиіп кетсе, жарылады. Жарылғанда ішінен жан-жағына бытырап неше жүз, неше мың оқ атылады. Жарылғанда ішінен атылатын нәрселердің арасында темір шеге, қалың шыны һәм өзге сондай нәрселер болады. Бұл уақыттарды кеменің үстіндегі адамдарға һәм зеңбіректерді бұзуға жұмсайды. Бұл оқпен қалаларды атады.

Кеме соғысының ең қиын жері — атып тигізуі. 14 шақырым жердей бастап соғысып, 9 шақырымнан жақын кемелер бір-біріне келе алмайды. Бұлай болғанда, атысып жүргенде бір орында тұрмай ататын кемелерде һәм оның көздеген кемесі де жүріп тұрады. Және де су ішінде қатты толқын болып кемелерді біресе 3-4 саржан жоғары көтеріп тастайды, біресе 3-4 саржан темен тастайды. Мұндай болған соң офицерлерді һәм матростарды (солдат) бейбітшілік уақытта көп үйретіп, оқытып жатады.

Кеме соғысының әдісіне Англия неше заманнан бері алдына ешкімді өткізген жоқ. 1906-ншы жылға шейін дүниедегі ең үлкен кеме япон кемесі «Миказа» деген еді. Бұл кеме барша зеңбіректерімен бір атқанда 112 пұт темірді бір-ақ жіберетін еді. Дредноуттар бір атқанда 185 пұт темірді шығарады. Осы күнгі ең үлкен кеме Англияның «Король Георгий бесінші» 13 жарым дүйімдік темірді бір-ақ атады.

Англияда 31 дридноут һәм 9 дредноутқа саналатын крейсер бар. Барлығы — 40 дридноут. Германияда 16 дредноут һәм дредноутқа саналатын крейсер бар. Барлығы - 20 дридноут. Англияның 40 дредноуттарында 134 зеңбірек 13 жарым дүйімдік, 162 зеңбірек дүйімдік. Германияның 20 дредноутында 13 жарым дүйімдік зеңбірек тіпті жоқ. Германияның 80 зеңбірегі 12 дүйімдік, 134 зеңбірегі 11 дүйімдік. Жоғарғы есепке қарағанда, Германияның күші Англия күшінің үштен біріндей - ақ. Және де осы соғысқа Түркия да қосылды деген кезде Англия жоғарғы айтылған кемелерден басқа тағы 3 дредноут жасап бітіріп, суға түсірді деген хабар келді. Бұлай болған соң Германия кемелері өздерінің таса жерінде бұғып шықпай жатыр һәм Англия кемелерін қасына жақындатпасқа неше шақырым жерге шейін су астында мина қойды («Мина» деген су ішінде көрінбей жатқан оқ, кеме тиіп кетсе, бүйірін тесіп жібереді). Англия өз кемелерімен жан-жағынан андып, Германия кемелерін айырып тұр.

- Қазақ. - 1914. - №87. - 23 ноябрь

СОҒЫС КЕМЕЛЕРІ ҺӘМ МИНА*34

«Қазақ»- тың 87-нші номерінде «Англия һәм Германия дредноуттары» деген мақал ада аяқ жағында мина деген сөздің мағынасын қысқа қылып айтып едік. Бұл жолы көбірек һәм анығырақ қылып сөйлейік.

Бұрынғы замандарда жаудан қашқан қорғанның ішіне кіріп сақтайтын еді, қорғанның сырты терең ор болушы еді. Су жақын болса, орды суға толтырушы еді. Мұндай болса да, һәр жерде һәр заманда жау мықты болса, қорғанды ия күшпен, ия аштықпен ала беруші еді. Осы күнгі крепостарды бұрынғы қорғандармен теңгеріп болмайды. Сонда да крепостарды зеңбірек астына алып береді. Өткен япон соғысында япондар орыстың артық бірнеше қатар Порт-Артур деген крепосын алды. Осы соғыста япондар Германияның бірінші мықты Циндау крепосын алды. Сондай жақсы Бельгияның Лиеж деген крепосын неміс алды. Австрияның бір артық Львов деген крепосын орыс алып, енді олардың маңдай алды Прижимишил деген крепосын алуға тақады. Не қылғанмен қандай күшті мықты крепост болса да, осы күнгі зеңбірекке шыдай алмайды. Англияның 13 жарым дүйімдік зеңбірегі 21 шақырымнан тигізе береді деп жазып едік. Сол себептен 35-40 шақырым жерге миналар қойса, су шетіндегі қалалар ия кемелер зеңбіректің оғынан тысқары болады. Алдында мина тұрған соң қалаларға иә тұрған кемелерге жау минаның үстімен жүріп келе алмайды. Мұндай болған соң жан сақтауға мына крепостан артық.

Мына ауызы қарбыз ия қауын сияқты домалақ болады, сырты асыл темірден, бірақ онша қалың болмайды. Ішінің жоғарғы жағын перуксилин деген бек күшті деген дәріге толтырады, төменгі жағы бос болады. Перуксилин тұрған жағынан винтпен һәр жерден төбенің құмалағындай домалақ әйнек ия пиала шегелері, мұның ішінде бір түрлі тиіп кетсе атылатұғын сынап болады. Минаның үстінен кетіп бара жатқан кеме әлгі домалақ әйнектің ең болмаса біреуін сындырады, оның сынғанымен ішіндегі сынап атылады, сынаптың зардабымен перуксилин атылады. Кемелердің астыңғы жағында асыл темір болмайды және де кеменің түбінде атуға сақтаған көп дәрі болады, кейбіреуінің ішінде мина атылған соң кеме ішіндегі дәрі һәм миналар атылады. Соғыс кемелерінің ұзындығы 80-100 саржан бола береді, және кеменің салмағы неше 100 мың пұт. Осындай келе жатқан тау түйенің құмалағындай нәрсеге тиіп кетсе деп болмай судың астына жоқ болып кетеді. Япон соғысында орыстың «Петропавловск» деген зор кемесі абайламай минаның біреуін басып кетіп, екі минут арасында судың түбіне шөгіп кетті.

Минаны су ішіне бұлайша қылып қояды: судың бетінен 4-6 саржандай төмен арқан тартады. Бұл арқанды судың бетіне шықпастай қылып һәм жерге арқанға ауыр темір байлап, темірді судың түбіне отырғызады. Қазақша келтіргенімізде, қозының көгені һәм қаққан қазығы сияқты. Бұған қозы көгендей қылып мина байлайды. Қандай толқын болса да, минаны судың бетіне шықпастай қылып отырғызады. Миналардың ара-арасын ашық қылып, біріне-бірі соқтықпайтын қылып байластырады. Бұған қатарластырып ия алдынан, иә артынан тағы бір арқанды бекітіп, әлгі айтқандай қылып мина көгендейді. Онан соң 3-ші рет арқандаған мина отырғызады. Үш қатар көгеннің миналары бір ретте болмайды: алдыңғы мен артқы көгеннің миналары бір ретінде, ортадағы көгеннің миналары олардың ортасында болады (Дублиннің жолындай).

Мина қойылған судың үстімен келе жатқан кеме, ең болмаса, біреуін басады, бұрыла жүрсе екеуін басады. Не қылғанмен, мина қойылған жермен келе жатқан кеме аман-есен өтіп кете алмайды. Минаны жоғарғы айтылғандай көгендеу оңай емес, әдемі миналар қоятұғын минанос (мина алып жүретұғын деген сөз) кемелер болады. Бұл жоғарғы миналарды бұзамын деген кемелер өз минасын жібереді. Бұл миналарды контрмина деп атайды. Контрмина домалақ емес, сопақ болады. Контрмина жіберер алдында кеме мен мина жатқан екі орта неше шақырым, неше саржан екенін біліп, осынша жерді сонша уақытта жүреді деп, контр минаны судың астымен жібереді. Контрмина һеш нәрсеге тимесе де, миналардың ортасына жеткенде өзінен-өзі атылатұғын қылады. Мұның зардабымен жан-жағындағы миналар атылады. Миналардың атылған күшімен су аспанға шапшып, 10-15 саржан көтеріледі һәм толқыған судың толқыны неше шақырым жерге барады.

Англияның кемелерінен қорқып Германия өз кемелері тұрған судың алдына неше шақырым жерге шейін мина салды. Австрия өз кемелерін қорғап, Англия һәм Франция кемелерінің жолына мина салып отыр. Түріктер Стамбулды қорғап орыс жағында Босфор деген Қара теңіздің қаласына Англия һәм Франция кемелері келетін жақтан Дарденил деген қаласына дейін мина қойып, сақтап отыр.

- Қазақ. -1914. -№90. -16 декабрь

СОҒЫСУШЫ ПАТШАЛАР ӘСКЕРІ*35

Германияның 100 корпусы бар. Өзге 42 сантиметрлік (екі қарыс) зеңбірегі бар. Дирижабльдері көп, блиндированный автомобильдері бар. «Бұларды жеңіп болмас» деген сөздерді әркім айтады. Соғыс жайынан хабарлы болғандар һәм оқыған сөздерді жөндеп көңіліне тоқымағандар сөйтіп сөйлейді. Военный закондарға қарағанда, Германияның 4 миллион жарымдай соғысқа даяр адамы болса керек. Және 5 миллиондай бұрынырақ солдат болып, енді мылтық жайын ұмытқан адамдары бар. Бұларды немістер «ландштурм» дейді. Орысша «ратник ополчина» дейді. Барлығы — 9 миллион жарымдай.

Францияда соғысқа кіруге жарар адам, военный закон бойынша, 3 миллиондай һәм 4 миллиондай «ратниктері» бар. Бәрі — 7 миллион жарым. Бұлайша санағанда һәр жерде, һәр патшалыкта соғысқа адамдар жарар тым - ақ көп. Бірақ мұнша әскерді салған жерден соғысқа қабат кіргізіп болмайды. Мұнша көп әскерге жетерлік қару-жарақ, киім - тамақ, неше түрлі зеңбірек, ат-сайман — мұның бәрін жайғастыру патшалыққа үлкен қиын жұмыс. Сол себептен мұндай шығынды патшалықтардың ешқайсысы көтере алмайды. һәр жұрттың байлық - жарлығына қарай, қазынасының ақшасына қарай, халықтың хисабына қарай, соғысқа кіргізуге шамасы жетерлік әскерлері бар. Германияда бейбітшілік уақытта 25 корпус бар, соғыс уақытында бір корпуста 42 мың әскер. 25 корпусында бір миллион 50 мың әскер. Военный закон бойынша, соғыс басталарда Германия және 25 корпус шығарды: бұларды соңғы 3 жылдай қызметтен шыққан запаснойдан жасайды. Үш жылдың арасында үйреткен мылтық ату һәм өзге түрлі солдат қызметін бұл запаснойлар ұмытып кете қалмайды. Ескірек запаснойларды бұларға араластырмайды һәм бұлардың өздерін запасной деп санамайды, «Өтпіске алып үйлеріне кеткендері» деп аталады. Бұлай болған соң Германияның соғысқа даяр әскері 50 корпус, ия екі миллион бір жүз мың әскер. Бұл елу корпусты жайғастырып, керекті қару-жарағын даярлап, Германия соғыстың басталғанын кезінде-ақ кіргізіп жіберді. Бұдан соң тағы да бар күшін жиып, Германия тағы да он шақты корпус жасады. Бұлар — 4 жыл, 5 жыл бұрын қызметтен шыққандар. Үш ай, төрт ай үйретіп, сонан кейін соғысқа кіргізуге әлі келді. Бұл 60 корпустан (екі миллион жарым) артық әскерді қанша тырысса да, Германия соғысқа кіргізуге мұршасы келмеді. Бұлардан артылған ия офицер, ия штаб болмады, ия мылтық, ия зеңбірек қалмады. Сол себептен жоғарғы айтылған 9 миллион жарымдай әскердің 7 миллиондайы соғысқа әуелі кірмеді. Осы күнгі есепке қарағанда, Германия екі миллиондай адамын сарп қылды (өлгені, қолға түскені, жараланып істен шыққаны). Бүйткен соң ендігі қалған запасы (соғысқа кірмегендері) 5 миллиондай. Бірақ бұлар — мылтық жайын әбден ұмытқандар.

Германияның одағы – Австро - Венгрияның бейбітшілік уақытта 17 корпусы бар еді. Мұның бір корпусы 50 мың әскер. Запаснойларын жиып бітіргенде үш корпустан артық қосуға мұның шамасы келмеді. Мұның соғысқа кіргізгені 20 корпус иә бір миллион әскер.

Бұлардың одағы Түркияның бейбітшілік уақытта 12 корпус жарым «низамы» әскері бар еді. Соғысқа кіргенде запаснойларын (түрікше «рдиф») қосып, қол астындағы көшпелі курд жұртын атқа мінгізіп, Арабстандағы бәдәуиларды қозғап, 13 корпустарды жинауға әрең шамасы келді. Бұлардың корпусында — 40 мың әскер. Түркияның әскерлерінің бар болғаны 5 жүз мыңнан артқан емес.

Францияның бейбітшілік уақытта 22 корпусы бар, бұлардың саны соғыста көбеймейді: запаснойларды сол 22 корпустың ішіне кіргізіп таратады. Соғыс кезінде корпуста — 55-60 мың әскер. Бар болғаны — бір миллион 250 мың.

Мұның одағы Англияның бейбітшілік уақытында әскери болмайды. Соғысарда Англия жар шақырып, өз еркімен соғысқа барар адамдарды жинайды. Мұның солдаттары жалование алады. Соғыс басталғанда Англия 200 мың әскерді кемеге отырғызып, қару-жарақтарымен, 80 мыңдап аттарымен Францияға өткізді. Осы күндерде соғыстағы Англия адамының есебі — жарты миллион. Осы кездерде Англияда көп адамдарды даярлап үйретіп жатыр. Жаз шыға Франциядағы әскерін бір миллионнан асырмақшы болып тұр. Және де Англияның Мысырда, Бағдат жақта түріктер жағынан тұрған әскерінің есебі — 250 мың. Бәрін санағанда Англияның әскери күндерінде 700 мыңдай, жазғытұры 200 мыңдай болады.

Үшінші патшалық — Бельгия. Бұл аз халық. Бірақ өз жағындағы патшалықтарды (Франция һәм Англия) көп пәлен құтқаруға себепкер болды. Әскері — 200 мыңдай.

Төртінші һәм бесінші патшалықтар — Сербия һәм Қаратаулық. Бұлар да аз халық. Әскерінің есебі — 300 мыңдай.

Алтыншы — Жапония. Бұл өзі бір шетінде. Өз жұмысын бітіріп, аламын дегенін алып, қараб тұр. Мұның жағындағы патшалықтары жау жеңіп бара жатса, бұлар сонда көмек бермекші.

Жетінші патшалық — өзіміздің Русия. Соғыстың ең ауырлығы Русияның мойнында болып тұр. Соғыс басталған уақыттан бері қарай үш жақтан жабылған жауларын беттетпей түр. Әскердің есебін жазуға болмайды. Русиядан өзгелерінің (одақтардың) саны соғыс басталғанда 2 миллион 250 мың еді, осы кезде 2 жарым миллионнан аса бар. Жаз 3 миллионнан асады. Германия, Франция һәм Түркия әскерінің саны 4 миллионнан көбеймейді, қайта осы күндерде азайып келеді (Түрік пен Франция). Және де жаз бола жоғарғы жеті патшалыққа қосылуға даярланып тұрған екі патшалық бар: Италия 700 мың әскерімен һәм Румыния 300 мың әскерімен. Бұлардан соң қосылуға даярланып, қозғалып тұрған патшалар бар — Греция (рум жұрты) 300 мың әскерімен. Германияны былай қоя тұрып һәм Русияның әскерін санамағанда, бір жақтағы сегіз патшалықтың әскері жаз 4 миллион болады. Германия, Франция һәм түріктердің саны жазғытұры 3 жарым миллионнан асатындай көрінбейді.

«Қазақтың» 94-нші номерінде «Соғыс не тұрады» деген мақалаға қарағанда, Англияның бір күнгі шығыны 10 миллион сом, Францияныкі 21 миллион, Русиянікі 28 миллион, үшеуі бір күнде соғысқа 59 миллион сом шығарады. Бұл шығынды солдаттың санына бөлсе, солдат басы 5 сом 40 тиын келеді. Бұл есепке қарағанда, бұл жақтан соғысқа шыққан әскер шамасы — 11 миллион. Германия, Франция һәм Түркия жағынан 9 миллион, барлығы 20 миллион болмақшы. Жоғарғы военный закондарға караб һәм өзге түрлі жайға қараб қылынған есеп мұның жартысындай - ақ әскерді көрсетіп тұр. Екеуінің дәлелі қайсы? Шығынды солдат басына бөлгенде, солдат есебін алғанда, соғыс басталғаннан бері майданға қарай шыққан адамның бәрін санайды. Соғыс басталғаннан бері 5 миллиондай адам соғыстан шықты (өлгені, қолға түскені, жараланғаны һәм жоғалғаны). Майданның дәл өзіне кірмей, жақын жерде үйреніп жатқан 4 миллиондай запаснойлар бар. Бұларды соғыстан шыққандардың орнына кіргізіп тұрады. Мұнша көп әскерді қабат майданға кіргізуге қару-жарақ, зеңбірек һәм өзге соғысқа керек нәрселер жетпейді деп жоғарыда айтып едік. Енді әлгі 20 миллион, бұл 9 миллиондай шығарса, қалған 11 миллион бастапқы есебімізден көп қисық кетпейді.

- Қазақ. - 1915. - №107. - 25 февраль; - №108. - 28 февраль

СОҒЫСУШЫ ПАТІПАЛАРДЫҢ ҚАРУ-ЖАРАҚТАРЫ*36

Соғысып жатқан патшалардың қару-жарақтары һәм соғыс туралы шығарған өнерлері бірінен-бірі онша үздік асып кете қойғаны көрінбейді. «Германияның, әсіресе ауыр зеңбіректері көп екен» дейтіндер бар. Зеңбірегі көбі жеңсе, онда соғыс деген өзі оңай нәрсе болар еді. Мұндай болғандар һәр халық жиған-тергенін зеңбірекке жұмсар еді. Ататұғын адамдар сайлы болмаса, атылатын оқтар даяр болмаса, әрі-бері шауып, зеңбіректерді алып ұшып жүретін аттар болмаса һәм өзге түрлі қару-жарағы бұған сәйкес болмаса, онда артиллерияның көптігінде не қасиет бар?

Мылтықты солдат, мылтықты ия найзалы яки қылышты атты әскер (казак-орыс бейнесі) жеңіл артиллерия (зеңбірек), ауыр артиллерия, oр қазатын иә көпір салатын саперлер (инженерное войско), жаңадан шыққан ұшу машиналары, блиндированный автомобиль (кейін бияндалар), блиндированный поезд, әскерлерді тыным алмай, әрі-бері тасып тұрған темір жолдар, қару-жарақ, азық-түлік, киім-кешекті әрі-бері тасып жүрген керуен арбалар неше жүз, неше мың шақырым жерде болып жатқан қырғындардың хабарын бірінен -біріне жеткізіп жатқан телеграм, телефон, фунупур һәм өзге түрлі соғыс өнерлері, үйлі -таулы жердің ой-шұңқыры - мұның бәрі бірдей сәйкес болмаса, бір жерінен аз ғана қате кетсе, бір сағат түгіл 10 минуттай керекті уақытты босқа өткізсе, онда әскердің сиқы кетеді. Соғысқандар бірін-бірі алдап-арбап, көз тайғызбай аңдып тұрады.

Мысал үшін Сербия мен Австрияны алайық. Австрияға Сербияны теңеп болмайды. Сербия әскерінің бар болғаны — 2 жүз 50 мың,және өзі соғыстан тыным алмай, әлсіреп жүрген әскер. Русия әскерінен әбден әлсіреп, жеңіліп, енді тым болмаса, Сербиядан кек алмақ үшін, Сербияны құртпақшы болып, Австрия 3 жүз мың әскерді қару-жарағымен Сербияға жіберді. Сербияның құритын кезі келген екен деп жұрт ойлайды. Сербия Австрияның ар жағында болған себепті мұны жақтаған Русия, Англия, Франция һәм өзге патшалықтар бұған көмек бере алмайды. Австрия әскерінің көптігіне һәм күшіне сеніп, «қырамын, жоямын» деп, абайламай Сербияның ішіне кіріп кетті. Сербия әскері шегініп отырып, патшалықтың астанасы Белградты жауға соғыспай беріп, сыры белгілі, өздеріне ыңғайлы жерге келіп соғыс қылды. Бір жұмадай қырғын ұрыс болды. Аты құрыды - ау деген Сербия 10 күннің арасында адам естімеген істерді көрсетіп, Австрияның 2 жүз мың әскерін қырып һәм қолға түсіріп, қалған әскерін Сербиядан қуып шықты. Сербияның көрсеткен қайратына дүние таң қалды. «Біз абайсызда Русия әскерінің үстінен түсіп, қырып тастаймыз» деп, түріктер Кавказға қарай ұмтылды. Русия әскері кейін шегініп, ыңғайлы жерге келіп, 2 жұмадай соғыс қылды. Сол соғыста түрік әскерінің шығыны 5 корпус (2 жүз 50 мың) 3 жүздей зеңбірек, толып жатқан оқ һәм басқа соғысқа керек нәрселер орыстардың қолына түсті. Бас аяғын тегіс ойлап, барша сәйкесін келтірмей, құр күшке сеніп, омыраулап іс қылғандардың істері осындай болып жатыр. Бұ күнде соғыс ісінде көп әдіс, көп тәсіл, өнер керек. Екі жақ қарсы шығып, қалай болса солай соғыса бермейді.

Жаяу солдаттың ұстаған мылтығы «винтовка», бесатар магазин. Винтовка бір минутта 40 оқ шығарады. Оғы үш шақырым жарымға кетеді. 400 қадам (130 сажын) жерге шейін атқан оқ адамның бойынан аспайды. Сол себептен 130-150 сажыннан атқан оқ тым - ақ қатерлі. Бір шақырым жарым жерден атқан оқ көп далаға кете қоймайды. Винтовканың оғы қатар тұрған 6-7 кісіден өтіп кете береді. Найза мен қылыштың сыры біздің қазаққа белгілі: бұлар нақ шабысар жерге келгенде ғана жұмсалатын қарулар. Бір түрлі кішірек зеңбірек сияқты, екі ат тартып жүре алатын мылтық бар. Мұны пулемет дейді (оқ шашар деген мағынада). Бүл бір минутта 300 оқ жұмсайды. Оғы төрт шақырымға жетеді. Жаяу әскер «пулеметная» ротаға (5-6 пулемет) беттеп тұра алмайды. Мұның үш-төрт солдат көтеріп жүре беретін жеңілі де болады.

Жапон соғысында да, Балқан соғысында да екі жақтың артиллериялары (зеңбіректері) бірін-бірі атып, ары - беріден соң әлсіреп қала беруші еді. Әлсірегенде зеңбіректер онша бұзыла қоймайды екен. Зеңбіректі солдаттардың ортасына түскен жаудың шрапнел һәм гранаттары адамдарға көп зақым келтіреді екен. Осы соғыста зеңбіректің алдынан һәм үстінен асыл темірден қалқа ұстайтын болды.

Бүйткен соң зеңбіректер һәм зеңбірекші солдаттар тасада тұратын болды. Соғысқан патшалықтар мұнан да ілгері айла тапты. Қалқалы зеңбіректі үлкен кебеже сияқты қылып, автомобильге отырғызды. Бұл блиндированный автомобиль деп аталады (сауытты автомобиль деген мағынада). Және де автомобильге отыртқан қалқалы пулеметтер шықты. Ол блиндированный пулемет деп аталады (сауытты пулемет деген мағынада).

Осы айтылған сауытты автомобильдерге бірнеше солдаттар отырып алып, жүгіріп қалың жаудың ішіне кіріп кетіп, қиратып жан-жағына атады да отырады. Кебежеден отырғандарға оқ тимейді. Винтовканың оғы келетін болған соң зеңбіректермен көп ата алмайды. Әсіресе көп қирататын блиндированный пулеметтер. «Блиндированный поезды» жапон соғысында естідік. Бұл өзі он шақты вагон (темір жол арбасы). Бірақ бұл вагондар ұзын болады. Жан-жағына қалың болаттан қалқа ұстаған. Бұл қалқаның һәр жерінде мылтық, зеңбірек, пулемет атуға лайық қылып қойған тесіктер бар. Алдында алып жүретұғын блиндированный паравоз бар. Блиндированный поезд темір жолдың арбасында кәдуілгі темір жолдың үстімен жүреді. Декабрь айында Германия һәм Францияның блиндированный поездар көп атысып, француздардың жеңгені 27-нші декабрьде «Русское слово» газетасында (298-нші номерде) басылып шықты.

Аэроплан һәм дирижабль турасынан «Қазақтың» 81-нші номерінде жазып едік. Аэроплан сияқты гидроплан деген машина бар. Аэроплан суға түссе, батып кетеді. Гидроплан суға түссе, моторлы*37 қайық сияқты сумен жүріп кетеді.

Соғыс басталғаннан кейін асыл темірден жасаған бронированный (сауытты) аэроплан шыққанын естідік. Және де мұндай аэропланның үстіне пулемет те отырғызыпты.

Баяғы замандарда Шыңғыс хан һәм Әмір Темір уақыттарында көшпелі халықтардың әскері атты болушы еді. Қару-жарақтары: найза, қылыш, айбалта, садақ болушы еді. Еуропа отырықшы халықтардың әскері жаяу да, атты да болушы еді. Қару-жарақтары: қылыш, айбалта, шойын шоқпар, садақ, сілебе еді. Бері келе мылтық шықты. Онан кейін зеңбірек шықты. Келе-келе жоғарыда айтылған қару-жарақтар бірте - бірте шыға береді. Адам баласы бірін-бірі қару-жарақпен мұқатуын қоймаса, тағы да талай жат қарулар шығады.

Бұрынғы замандарда жер үстінде соғысушы еді. Бері келе суда соғысатын болды. Енді осы соғыстан бастап, аспанда да соғыспайтын болды. Осы үш жайда жүріп (жер үсті, су, аспан) бірінен - біріне ататын болды. Жер үстінен жер үстіндегі, су үстіндегі аспандағыны атады. Су үстінен (кемелерден) жер үстіндегі қорғандықтарды, әскерлерді 20-30 шақырым жерлерден ата беретін болды. Су үстінен де судағы, қырдағы, аспандағыларға ататын болды. Аспанда аэроплан, дирижабльдер бірімен-бірі атысады. Жердегі қалаларға, қорғандарға, әскерлерге бомба (шрапнел, гранат) тастайды. Ғылым тапқан өнердің көбін -ақ соғысқа жұмсап жатыр. Осы күнгі адам бал асы тапқан өнерден соғысқа жұмсалмағаны қалмады.

- Қазақ. - 1915. - № 109. - 5 март; №113. - 19 март

СҮҢГУІР ҚАЙЫҚ*38

«Қазақтың» 87-нші номерінде дредноут деген зор соғыс кемелері турасынан жазып едік. 90-ншы номерінде сондай зор кемелерді қиратып суға батыратын мина турасынан жаздық. Кемелердің екінші қорқынышы — сүңгуір қайық. Мұны французша «Сумарен» дейді. Су астымен жүретін қайық деген мағынада.

Бұл қайықтың тұлғасы үлкен балық сияқты сопақ, асты-үсті жұмыр, жан-жағы бітеу. Ұзындығы — 15-18 сажын. Көлденеңі — 3-4 сажын. Ішінде 25-30 адамнан көп болмайды. Ішінде түрлі-түрлі машиналар. Һәр машина басында бір адам. Қайықтың екі бүйірінде даярлап қойған мына сияқты «торпед» деген оқтар бар. Осы күнгі қайықтар 5-6 торпедтен көп алып жүре алмайды. Жау көрінген кезде қайық судың бетінде кәдімгі кішірек параход сияқты болып жүреді. Жаудың кемелеріне жақындағанын да 40-50 шақырымдай жер қалғанда, қайық ішінде тұрған машинист бір түймені бармақпен басып қойса, балық сияқты кеме денесінің көбі суға батады. Қайықтың үстіңгі жағында бір адамның басы сиғандай ғана тесік қояды. Осы тесіктен капитан (қайық бастығы) кемелерге қараб, кеменің жүрген жүрісін, өзінің жүрісін байқап, болжап һәм екі ортасы неше сажын екенін есептеп біліп тұрады. Трубамен қазандай су ішіндегі нәрсе көрінбейді - ау дегенде, тесікті тарс жауып, қайықты су ішіне біржолата батырып жібереді. Және сол кезде судан шыққан қамыс сияқты қылып, трубаның екі ұшын шығарып қояды. Осы шыққан трубаның ұшымен капитан судың бетіндегіні көріп тұрады. Судың толқынымен судың бетінен бір қарыс шыққан қамыс сияқты нәрсе көрінбейді. Мұндай нәрсе көрінсе де, балық деп ойлауы мүмкін. Бірақ қайық су астымен келе жатқанда судың бетінде аппақ болып келе жатқан ұзын көбік көрінеді. Бұл көбікті көрген соң-ақ кемелер аман қалу амалын ойлай бастайды. Енді атарлық жерге келдік қой дегенде, бір түймені басып қалса, торпеда атылады. Астымен барып, кемеге тиеді. Неше миллион тұрған таудай соғыс кеме, қанша саймандарымен, адамдарымен 2-3 минуттың арасында 5-6 пұт оқтың күшімен жоқ болады.

Бүйткен соң сүңгуір қайық кемелерге аса қатерлі болғаны. Кемелер қайықтан сақтанып, өзінше көбік көріне бастағаннан-ақ су астындағы қайықты ата бастайды.

Түріктер Англия һәм Франция кемелерінің жолына Дарданел қаласында 5 қатар мина қойып еді. Англияның бір қайығы 5 қатар минаның астымен өтіп, түріктердің «Масғудия» деген зор кемесін торпеда жіберіп батырып қайтты. Қайтарында минаға соқтықпастан аман өтті. Германияның қайықтары Англияның бірнеше сауда кемесін суға батырды. Англия қайықтары да Белгия тұсында Германияның 3-4 кемесін суға батырды. Русияның бір қайығы Германияның бейбіт жатқан жеріне келіп, бір кемесін суға батырды.

Осы күнде Англияда сүңгуір қайық — 85, Германияда — 20 шақты, Францияда - 15 шақты.

- Қазақ. - 1915. - №114. - 28 март

ТҮРІК-МОНҒОЛ ТАРИХЫ

Сөз басы

Тарих жолымен жер жүзіндегі жұрттар екі бөлінеді: өнерлі, талапты, қатардан қалыспаған жұрттар. Бұларды тарихи жұрттар деп атайды. Еуропа һәм Азия халықтары, Америка һәм Африкадағы өнерлі халықтар (Еуропалық тұқымдар), бұлар — тарихтық жұрттар. Екінші, неше мың жылдардан бері қалыпта тұрған, ілгері баспаған, аң сияқты халықтар — тарихсыз халықтар. Африкадағы занжирлер, Америкадағы үнділер, Австралия жақтағы малайлар — бұлар тарихсыз жұрттарға жатады. Тарихқа жазылатындай іс көрсетпеген соң, бұларда тарих сөйлемейді. Өнерлі жұрттар бұларды айуан есебіне санап, жем қылып отыр. Мұндай болғанда, түрік-монғол қайсысына жатады?

Бұрынғыдан бейхабар болып, ата-бабаларымыздың қайдан шығып, не дәурен сүргенін білмесек, онда бұл сауалға жауап бере алмаймыз.

Енді бұрынғы өткен-кеткенге құлақ салсақ, түрік-монғол жұрты ескі замандарда атақты дәурен сүріп, айтқандай-ақ болған екен. Баяғыдан қытай , монгол, түріктерді қаратып, кейін Еуропаны астан - кестең қылатын ұнны (һүнны) түріктен шыққан.

Бұлғарды Дунайға бастап барған хандары дулаттан шыққан. Бір кезде Русияны тыныштатпай отырған қарақалпақ, қыпшақ — түріктің бір бөлегі.

Атақты Шыңғыс ханның елі һәм тұқымы осы күнде қазақ-қырғыз арасында отыр. Иранды қаратқан Әлеке (Һулагу) ханның әскері һәм елі, көбінесе жалайырдан болған.

Осман (Стамбул) түрік қаңлыдан шыққан.

Алтыншы ғасырда Монғолияда ұйғырдың өздері шығарған әліппесі болған. 1069-ншы жылы Баласағұн деген шаһарда (осы күні Тоқмақ қаласының қасында) Юсуф деген ұйғыр тілінде (Құдатғу білік) деген өлең кітап жазған.

11-12-нші ғасырларда ұйғырлар тарих, философия һәм өзге нәрселерді жазып шығарған. Қытай патшалары кітаптарын жөндеп жазуына ұйғырлардан ғұламаларды шақыртып алады екен.

Әмір Темірдің немересі атақты Ұлығбек өз заманында бірінші астроном болған. Осы күні Самарқанның қасында Ұлығбектің обсерваториясының тамұғы бар.

Міне, түрік-монғол жұрты қандай болғаны, осы бес-алты ауыз сөзден көрініп тұр.

Түрік-монғол тарихи екіге бөлінеді:

1. Ең ескі заманнан бастап, 1456-ншы жылға шейін (Өзбек пен қазақ-қырғыз айырылатын жыл).

2. 1454-нші жылдан бері қарай, қазақ-қырғыз бөлініп шыққан жылға шейін, қысқаша түрік-монғол тарихын бәрін жазбақшымыз, сол жылдан бері қарай бір-ақ қазақ-қырғыз тарихын айтпақшымыз.

3. Түрік-монғол арасында алғаш белгілі болып атағы шыққан — түрік жұрты. Шыңғыс ханнан бастап монғол күшейіп, түрікпен араласып, кейін түрік-монғол аталып, бір жұрт болып кеткен. Осы күні жалғыз Русияға қараған түрік-монғол тұқымы 25 миллионнан артық. Басында бұл жұрт тұтас отырушы еді. Осы күні бөлек-бөлек болып отыр. Бұлардың арасында өзге нәсілді, өзге дінді жұрттар отыр.

Түрік-монғол екіге бөлінеді:

1. Күншығыс түріктері: Сібір, Саян, Алтай тауындағы көшпелі абақан, шолым, қызыл, қашын, сағай, карақас һәм өзгелері. Бұлар бұрынғы мажұсы дінінде, біразы христиан дінінде деп аталады.

2. Күнбатыс түріктері: қазақ-қырғыз, өзбек, сарт, тараншы, түрікпен, татар, башқұрт, мешер, Қырым, Кавказ, Осман (Стамбул) түркі.

Осы жұрттардың қаны бір, тілі бір һәм діні бір. Қанша бір-бірінен бөлініп отырса да, бір-бірімен тәржімесіз сөйлейді.

Түрік-монғолға ағайындас жұрттар: осы күнгі монғол, манжұр, жақұт, фин, мадияр, бұлғар. Осы жоғарғы айтылған жұрттардың бәрін тұран жұрттары деп атайды.

Ескі заманнан Шыңғыс ханға шейін

Түрік жұртының бастапқы жүрген жерлері

Түрік жұртының алғаш өсіп-өнген жері — Алтай тауы мен Ыстықкөл. Кейін бір жағынан көбейе - көбейе, бір жағынан, бірін - бірі ығыстырумен жан-жаққа таралған. Қай уақыттарда, қай жерлерде жүргенін анық қылып тарих сөйлемейді. Және де бұрынғы замандағы көшпелі жұрттардың көшіп-қонып жүрген жерлерінің шекараларын анықтап көрсетіп те болмайды. Ұзын мөлшермен айтқанда 8-9-ншы ғасырда жүрген жерлерінің шеттері: күншығыста Селенгі, күнбатыста Днепр, темірқазықта осы күнгі Сібір темір жолы, оңтүстікте Нән-Шан, Тән-Шан таулары, Әмудария, Арал, Каспий һәм Қара теңіздер.

Белек руларының жүрген жерлері: осы күнгі Монголия мен Алтай тауының оңтүстік жағында Өгіз, Селенгінің екі жағында тоғыз оғыз һәм ұйғыр, Қосакөлдің күншығыс жағы меркіт, күнбатыс жағы ұранқай (дұба). Алтайдың үстірті һәм теріскей жағы қырғыз, Алтайдың күнгейінде ұранқай мен қырғыздың тұсында найман, Ертістің бас жағы (Жайсаннан төмен) қарлұқ, Тарбағатайдан Шуға шейін үйсін, Шудан Арал теңізіне шейін қаңлы, Шыңғыс тауынан Торғайға шейін қыпшақ, Еділ-Жайықтың құйылысы пешенек, Кавказдың теріскей жағы Хазар, Еділдің жоғарғы жағы Кама бойы бұлғар, Жайық һәм Тобылдың бас жағы башқұрт.

Түрікке туысқан жұрттардың жүрген жерлері: манжұр осы күнгі Манжурияда, Монгол Байқалдың күншығыс жағында, бұлардан солтүстікте тұнғыз һәм фин халқы.

Ұнны (һүнны), үйсін, қырғыз, сақ, иұзе, қаңлы, сәнби, жұжан

Түріктің ең ескі тарихтық істері қытай кітаптарынан табылады. Айса пайғамбардан 3 жүз жыл ілгері Алтай мен Тән-шанның күншығыс тұмсығының екі арасында «үйсін» деген жұрт көшіп жүрген. Бұлардан оңтүстікте «иуз», күнбатыста «сақ» деген жұрттар жүрген. Үйсін мен иуздың күншығыс жағында Қытайға шейін «ұнны» жүреді екен. Ұнны түрік нәсілінен. Түпкі үйсін қай нәсілден шыққаны белгісіздеу: Біреулері (Аблеремиза, Клапрот) бұларды «ари» нәсілінен қылады; Бірсыпырасы (әсіресе Аристов) үйсінді түріктен шығарады. Айсадан неше жүз жыл ілгері Орал мен Алтай тауларының екі арасында «дин-лин» деген жұрт көшіп жүрген екен. Бұлар, қытай тарихшыларының айтуынша, «сопақ басты, сары түсті, көк көзді, қаба сақалды». Сол себепті бұларды «ари» нәсілінен деп атайды. 17-нші ғасырда орыстар Сібірді алғанда аридың тамтығын әр жерден тапқан. Бұлардың аттары: «ари», «ассани», «котты». Осы кезде бұлардан тұқым қалған жоқ. Ескі ари нәсілінен осы күнгі Жапонияда «айнси» деген жұрт қалған.

Түркі сипатында белгілі: өні қараторы ия қара, көзі қара, домалақ бас (шықшыт шығыңқыраған), түпкілікте үйсін түрік болса керек. Дин-линға жақын отырып, олармен қатынасып, араласып отырып, түрік сипатын біраз өзгерткен сияқты.

Сондай дин-линге жақындасып сипат өзгерткен тағы екі ел бар: алшын һәм қырғыз. Алшын ескі тарихта жоқ, ыңғайы бұлар оғыз тұқымы болса керек. Бастапқы оғыз жері дин-линнен қашық емес, кейін бұлардың көбі Сырдариядағы қаңлының үстіне ауып келген. Басында оғыз һәм тоғыз - оғыз аталып, атақты, қуатты жұрт болып тұрып, бұлардан жалғыз-ақ түрікпен деген аз ел шыққаны ойға симайды, өзге жұрт шыққаны тарихта көрінбейді. Бірақ Алтын Орда заманында нақ сол жерлерде алшын шыққан. Аристовтың сипатпен алшынды дин-линге жақындастырғаны, жоғарғы айтылғанмен екеуі бір жерден шығып тұр.

Қырғыз турасынан бірсыпыра мағлұматты қытай кітаптарынан табамыз. «Тан» деген патша заттарының тарихында қырғыз жайынан былай дейді: «Бұл жұрт дин-линмен араласты: бойы ұзын, шашы сарғыштау, қызыл бетті, көк көзді». Кейін дин-линдер жоғала бастағанда, қырғыздар жан-жақтағы өзге түріктермен араласып, қайтадан түрік сипатын түзетіп алыпты. Айсадан 200 жылдай ілгері бір шапқыншылықта қырғыз екі бөлініпті. Бір бөлігі орнында қалыпты, бұларды қытай тарихында 5-ші ғасырда «ган-гун», «фағаси», «киликузи» деп атаған. Қытай тілінде «р» әріпі жоқ. Ол кейде жоғалып кетеді, кейде оның орнына «л» әріпі жүреді. Бұған қарағанда «киликузи» дегені қырғыз болса керек. Бұл қытайдың тіліне қарай дұрыс айтылған. Қырғыздың екінші бөлігі «Танна-ұла» тауы мен (Алтайдың күнгейі күнбатыс жағы) Тән-шан тауының екі арасына келіп тоқтайды. Жоғарғы айтқандарымызға қарағанда, бұлар үйсінмен қатарласып күнбатыс жағында көшіп-қонып жүрген, екі ел жақын отырып, көп араласқан. Қытай тарихында сол себептен екі елді бір туысқан қылып, бұрынғы ескі орынында қалған қырғыз - қырғыз аталды, қоныс аударған қырғыз – үйсін - қырғыз аталды деп сөйлейді. Кейін 1000-шы жылдарда Ыстықкөлге көп қырғыз ауып келген. Осыдан кейін (қай уақытта екені белгісіз) бұрынғы аралас отырған үйсін - қырғыз екі бөлініп, жарым - жартысы қырғызға келіп, қырғыз аталып кеткен, жарым - жартысы үйсінде қалып үйсін аталған. Бұл қытай тарихында жазылған сөздерге, қырғыз-қазақтың руларын абайлап қарасақ, тағы бірсыпыра дәлел табамыз. Бірінші — 7-нші ғасырда Шу бойындағы дулаттың ішінде «ассық» деген табы болған. Ол осы күні үйсін арасында жоқ, тегіс қырғыз ауып кеткен. 2-нші — албан -үйсіннің арасында «бағас» деген руы бар, қырғыздың арасында «бағыш» яки «шоң бағыш», «сары бағыш» дегендері бар, бұл екеуі бағыс һәм бағыш бәрі бір. 1160-1190-ншы жылдарда қара — қытай Ферғанаға асарда, қырғыздың «сары» һәм «бұғы» деген елдері оған қарсы болып, Пекиндегі қарақытайды үркіткен шүршіт патшасынан жәрдем сұраған. Сол уақыттарда қырғыздар Алтай тауына қарай жылжыған көрінеді. 7-нші ғасырда «Жиғу» деген қытай тарихшысы үйсін турасынан былай жазған:

«Үйсін өзге түрікке ешбір ұқсамайды, осы күнгі маймыл сияқты сары сақалды, көк көз; түрік — сол үйсіннің тұқымы (қытайдың білуінше, дүниеде өздерінен сұлу жұрт жоқ. Еуропа халқын маймыл сияқты дейді).

«Сақ», «са» ия «се», «ари» нәсілінен Айсадан 230 жыл ілгері Ескендір Зұлқарнайын Азияны қаратып, Хожентке келгенде, сақ Сырдарияның он жағында көшіп жүрген екен. Ескендір Сырдан өтіп, сақты жеңіп, Шыршыққа қарай қуып жіберіпті.

«Иұз» түрік нәсілінен. Исадан 900 жыл ілгері ұнны бастығы «Мөде шан-Иуи» әуелі қытайды қаратып, онан соң иұзды шапқан. Бұл Мөде ханды түрік жұрты Оғыз хан деп атаған. Енді 30 жылда Мөде шанюи иұзды тағы шапқан. Иұздың біразы қараб калады да, көбі күнбатысқа қашып, сақты үркітіп, сақтың орнына қонады. Сақтың қалғаны иүзге қосылып, үріккені Әмудариядан өтіп, Үндікуш тауынан асып, Каблистанда тоқтайды. Содан кейін бұлардың жаңа қонысы «Састан» иә «Систан» аталған.

Енді біраз жылда ұнны үйсінді шапты. Бұлар үркіп иұздың үстіне келді. Иұз үйсіннен жеңіліп қашып отырып: Ферғанадан, Бұқардан өтіп, Әмударияның арғы жағындағы Балықтың (Балх) маңайына тоқтайды.

Бұлардың барған жерінде баяғы Ескендірден қалған гректердің тұқымы хүкімет жүргізіп отырған екен.

Иұз бұлармен соғысып, хүкіметін бұзды. Бір аты «Тоқар» еді, содан сол жер «Тоқарстан» атала бастады. Осы соңғы үріккенде бірсыпыра орында қалған сақ иұзбен бірге қашып, Еділ-Жайықтан өтіп, Еуропа кетті. Осы күнгі Ташкент үйезі мен Самарқан облысындағы иұз деген өзбек — солардың тұқымы. Сақтан орнында қалып, үйсінге қосылғандары Саяқ атанды деген сөз бар. Мұндай болғанда осы күнгі қырғыздың саяғы бұрынғы үйсін арасында отырып, кейін қырғыздарға қосылып кеткен. Қырғыз бен үйсіннің аса жақын болып, бір елдей болғаны осыдан тағы білініп түр. Осы кейінгі үргіншілікте Айсадан 175 жыл ілгері қытай патшасы иұзге «Чан-Сан» деген елші жіберген. Бұған тапсырған соң, қытай мен иұз екі жақтан жабылып ұнныны құртпақ. Үріккен иұзды іздеп келе жатып Чан-Сан ұннының қолына түсіп, бірсыпыра бейнет көріп, қашып құтылып, Ферғана мен қаңлының үстін басып, иұзды Бұхараның маңынан тауыпты. Чан-Сан қайтып келе жатып ұннының қолына тағы түсіп, құтылып, қиыншылықты көре-көре 145-нші жылы өз еліне әрең жеткен. Көрген, естіген, білгенін Чан-Сан кітап қылып жазған. Мұның айтуынша, сол кезде Сырдарияның орта ағысынан Сырдың һәм Әмударияның құйғанына шейін қаңлы отырады екен. Ферганада 70-тей шаһар бар екен. Тұрақты елі бидай, сальт (күріш) егеді екен. Және жүнменен (виноград) мұсаласы (арақ) жасайды екен.

Оғыз ханның заманында Ұлы дариядан (мұхиттан) Еділ - Жайыққа шейін, оңтүстікте Үндістанға (һиндистан) шейін тегіс ұнныға қараған. Қытайды алым беретұғын Оғыз хан қараған. Жерлерді 20 болысқа бөлген, онан ары жүз мыңға, он мыңға, жүзге бөлген һәм әрқайсысына бастық қойған. Оғыз хан 174-інші жылы өлген.

Оғыз ханнан кейін ұннының күші кетіңкіреп, төмендей бастады. Содан берекесі кетіп 48-нші жылы ұнны екі бөлінді.

Оңтүстік һәм солтүстік болып, 93-інші жылы оңтүстік ұнны қытайдан жеңіліп, қытайға қарай бастады. Солтүстік ұннылар ауып, қаңлының күншығыс һәм темірқазық жағына барып, 2 жүз жылдай тұрды. 330-ншы жылдарда ол жерден ауып, Еділ-Жайық бойында біраз отырды. 375-інші жылы Еуропаны шауып, Атилла деген ханы Еуропаны астан-кестен қылып, бір-біріне соқтықтырып, үлкен бір қырғынға кірістірді. Тарихта бұл шапқыншылықты «Жұрттардың ұлы аууы» деп атайды.

Өздері Дунайдың басынан аяғына шейін алып, сол жерді мекен қылды. Осы күні мажардың ішінде «Сикл» деген табы сол ұннының тұқымы. Ұнны бастапқы орыннан қозғалғанда Алтай тауында қалғандары Оғыз ханның атымен «Оғыз» аталып қалды, Каспий теңізінің темірқазық жағында қалған бір бөлігі бұлған атанды. Ұнны үйсінді шапқанда, үйсіннің ханы шапқыншылықта өліп кеткен. Көп үйсін үркіп, Жетісудың даласына келіп қонған. Ұннының шан иұйы (ханы) үйсін ханының «Луссаууми» деген баласын асырап алып, кейін бала өскен соң, оны өз еліне хан қылып қойған.

Үйсін хандарын «Гунмо» деп атайды екен. Жоғарғы айтылған жұрттардың ішінде (сақ, иұз, қаңлы) ең қайраттысы үйсін екен. Сол күндерде бұлар 120 мың үй екен (630 мыңдай жан).

Ыстықкөлдің күншығыс жағында (Қарақолдың маңайында) «Чинто» деген пайтақтысы бар екен.

Айсадан 105 жыл ілгері қытайдан Чан-Сан деген елші келген (бұл 50 жылдай бұрын иұзге барып қайтқан Чан-Сан екені иә басқа екені белгісіз, бірақ сол болуға мүмкін, ол болғанда бұл жолы бірсыпыра жасқа келген адам болса керек). Қытай патшасы үйсінді бұрынғы қонысына шақыртыпты және екі жақтап ұнныны шабалық деген сөз салыпты. Үйсін ұнныға қол көтеруді қиын көріп, Чан-Санға дұрыс жауап бермепті. Бұлардан еш нәрсе шықпаған соң, қытай патшасы Ферғанаға һәм онан арғы жұрттардың бастықтарына сый-сияпатпен елшілер жіберіпті. Мұны Гунмо естіп, бір жағынан сый-сияпатқа қызығып, бір жағынан ұннының күннен-күнге әлсіреп бара жатқанын абайлап, Қытайға елші жіберген. Қытай патшасының қызын сұрапты, һәм қарғыбауға мың ат сұрапты. Патша Гунмоның сұрағанын тегіс беріпті (Айсадан 103 жыл бұрын).

Бірақ патшаның қызы тоқал болып (бәйбішесі Чанюуйдың қызы екен), бәйбішеден қорлық, зорлық көріп, елін сағынып, өлең қылып шығарыпты: «Дүниеде менен сорлы жан бар ма? Мені дөңгелек киіз үйде тұратын, үйсін деген жабайы жұрттың карт патшасына берді, бұлардың жегені ет, ішкені сүт (қымыз), онан басқа ішер, жеуі жоқ» деп.

Луссауумиден соң оның Синзу деген немересі гунмо болды. Үйсіннің рәсімі бойынша, қытай патшасының әлгі қызы Синзуға тиген (өгей немересіне).

Синзудың онан басқа екі қатыны бар екен: біреуі Жан-Иұйдың қызы, біреуі екінші қытай патшасының қызы. Синзудан соң Луссауумидың Ұн-Ғұйми деген екінші немересі гунмо болған. Ұн- Ғұйми ақылды һәм жауынгер адам болған екен.

Айсадан 70 жыл ілгері қытай әскерімен қосылып, Ұн - Ғұйми ұннының бір бөлігін шауып, 40 мың жан, 70 мың мал айдап әкеткен.

Ұн-Ғұйми 60-ншы жылдары өліпті. Мұның орнына Синзудың «Гуван-Уан» деген баласы гунмо болған. Осы Гуван-Уаннан бастап, үйсіннің берекесі кете берді.

Бұған Ұн-Ғұймидың баласы Үтисүту деген (ұнны патшасының жиені) қарсы болып, соғыс бастапты. Бір күні Гуван-Уанды ұстап алып өлтіріп жіберіп, өзі гунмо болған. Нағашысы ұнны болған соң, со жаққа тартады деп қытай жағындағылар оған қарсы Иуан-Ғұйми деген қытай патшасының жиені һәм Гунмоның інісін хан көтереді. Ақырында соғыспай үйсінді екі бөліп, Ұтисұтұ 60 мың үйді алған, Иуан-Ғұйми 40 мың үй алған. Ел екі бөлінген соң берекесі кетіп, үйсін төмендей бастайды. Айсадан 8 жыл ілгері «Чжи-Чжи» деген чан иуи қаңлымен қосылып, үйсінді шауып, Чи-ғұ пайтақтысын бұзған. Қытай мен үйсін бір жақ, ұнны мен қаңлы бір жақ болып, неше жыл соғысып, 93-нші жыл ұнны жеңіліп, екі бөлініп, көбі қаңлы одағының қасына барып тоқтаған. «Чжи-Чжи» сол соғыста өліп кетті. 98-нші жылы қытай қолбастығы «Банчауор» ұнныны қуып, Каспий теңізінен кайтқан.

Ұнны жоғалған соң, Монғолияда оның орынбасары тұңғыз нәсілінен сенби деген жұрт болды. Қытайды һәм өзге жұрттарды қаратып, 200 жылдай соның бәрін билеп тұрды.

200-нші жылдың бас жағында жужан деген жұрт көтеріліп, сенбиді жоқ қылды. Жужан қай нәсілден екені белгісіз, шамасы бұл да тұңғыз болса керек. Бұлар 500-нші жылдарға шейін айтылған жерлерді билеп тұрып, ақырында түріктен (оғыздан) жеңіліп қашып, Еділ-Жайықтан әрі асып кетті. Кейінірек, «Обыр» аталып, орыстарды шаба беретұғын һәм «ауар» аталып, Византияны шаба беретұғын осы жұжандар.

Оғыз

Жұжанды қуып, зор мемлекет жүргізген жұртты қытай жазушылары «түрік» дейді. Түрік ішінде бұ жолы ілгері басып дүрілдеген «Оғыз» ұнны ауғанда орнында қалған «Оғыз» аталып қалды деп жоғарыда айтып едік.

Оғыздың «Түмен» деген ханы біраз жыл арасында Ұлы дариядан (мұхиттан) Қара теңізге шейін отырған қытай, манжур, моңғол һәм барша түрікті қаратып, зор хүкімет жасады. Байтақты Орхонның бойында болған. Бұ хандарды қахан (ұлығ хан) деп атайды екен. (Қахан деген сөзді осы күнгі қазақ-қырғыз қариялары біледі). Түмен хан 553-інші жылы өлген. Мұның орнына Орхонда Тарғы деген хан болды. Күнбатыста Суяб деген шаһарда сол кезде Дизабул деген екінші хан болған: Суяб Қастек тауының күңгейінде, осы күнгі Қарабұлақтың орнында болған. Дизабул Тарғының қол астында болып саналады екен.

568-інші жылы Дизабул Византия патшасы Юстинианға елші жіберді. Бірінші тапсырылған іс: екі патшалықтың арасында сауданы күшейтіп жүргізу, екінші Юстинианға тапсырғаны: сол жаққа қашқан жужанды қайта ескі орнына айдап жіберу.

Сауда деген істі Юстинан қабыл көрді. Бірақ жужанға күші келе алмайтұғынын тағы айтты. Сол кезде жужан (авар) Византияны қайта - қайта шауып, зықын алып тұрған күні еді. 569-ншы жылы Юстинан Дизабулға Зимарх деген елші жіберді.

Айтар сөзінің керектісі-ақ, екі жақ болып Зимархты сый-сияпатпен қайтарыпты. Сыйдың ішінде бергенінің бірі шабыншылықта қолға түскен бір қырғыздың қызы екен. Сонда Дизабулдың жайлап отырған жері дүние Әулиеатадан жоғары Таластың бойы екен. Уатда бойынша, Дизабул Иранды шапқан. Бірақ Юстинан соғысқа кірмей, бойын сақтап қалады. 589-ыншы жылы Тарғы ханның бұйыруы бойынша һәм ашу қылып Дизабул Византияға аттанған, Қырымға барып Херсон деген Византияның шаһарын алып, әскерін қуалап, Босфордан қайтыпты. Тарғы хан 581-інші жылы өлді.

Бұдан кейін түрік хандығы екіге бөлінеді: күншығыста Орхон бойында, һәм күнбатыста Суябта. Екі бөлінген соң бұлар нашарлана бастаған.

634-нші жылы қытай күншығыс түрікті шауып, қаратып алды. Содан бірсыпыраға шейін Орхон хандығы қытайға қараб тұрды.

629-ншы жылдан 645-нші жылға шейін «Сипацан» деген қытай сопысы түрік арасында жүріпті. Талай жерді көріп, естіген - білгенін еліне келіп, кітап қылып жазыпты. Түріктің 32 әріпті әліппесі бар екен. Жол-жол қылып жоғарыдан төмен қарай жазады екен, домбыра, қобыздары бар екен. Түріктер шашын ұстарамен алғызып жүреді екен. Бастықтары шашын алмай қоя береді екен. Ханның қасындағы жақындары шашын тарам-тарам қылып өріп жүреді екен. Маңдайында жібек орамал орайды екен.

«Шаболу-һалиши» деген Суяб ханның заманында (634-нші жылдан 638-нші жылға шейін) Суяб түрігі 10 бөлімге бөлінген. Шудың күншығыс жағындағы 5 бөлегі «нушиби», күнбатыс жағында 5 бөлегі «дули» я дулат аталыпты. Нушибидің ішіндегі бір бөлегі «ассық» деп аталады екен. Бұл ассықтың тұқымы осы күнгі қырғыздың арасында. Шудың күнбатыс жағында жүргендердің аты дулат болғанына қарағанда, үйсін тағы күшейген сияқты. Бұлардың арасындағы бір атақты рулар — «түркеш» һәм «күркеш». Осы күні Алтайдың теріскейінде «шернуай татар» арасында тиркеш һәм киркеш деген таптары бар (Тил көл мен Қатын өзенінің арасында). Түркештің арасында аса атақты болған — «Сұлу» хан. Бұлар 5 һәм 10 бөлініп берекесіз болып жүргенде, 757-нші жыл Қытай әскері келіп шауып, бұларды да қаратып кетеді. 670-нші жылдарда күншығыс түріктер тағы көтеріліп бұрынғысындай бола бастаған. Бұлардан босанып кеткен Суяб түріктері 689-ншы жылы жеңіліп, күншығыс түріктің әскері Самарқанның ар жағынан қайтты. 704-нші жылы Суяб ханы «Ашинақуай Далду» күшейіп, күншығыстан босанып, өз тізгінін өзі алды. 711-нші жылы Мүше деген күншығыстың ханы Ашинамен соғысып, жеңіп, қайтадан қаратып кетті.

712-нші жылы Мүшенің інісі Күлтегін арабқа қараған Соғдыны, Зарафшан маңайын қайта қаратты. Сонда арабтардың қолында жалғыз Самарқан қалыпты. Күлтегін қайтып келгенде, 712-нші жылда атақты араб әскербасы Құтайби Соғды Ферғана һәм Шашты (Ташкент маңайы) қаратып алды. 716-ншы жылы Мүше хан өлді. Мұның орынбасары Білге хан қанша әрекет қылғанмен патшалық түзелмеді. 731-нші жылы Күлтегін өлді. 734-нші жылы Білге хан өлді. Бұлардан кейін екі түрік хандығы екеуі де жүдеп-жадап төмендеп кетті. Жоғарғы айтылған түркештің «Мұхада хан» деген бастығы Тартының бойында (Меркеден 30 шақырым күнбатыста). «Ашинасин» деген Суяб ханын өлтірді. Сонан кейін бұл хандық жоғалды деуге болады. 740-ншы жылы жоғарғы айтылған түркештің «Сұлу» ханы арабтармен көп соғысып, әлденеше қиыншылық көрсетіпті. Содан Сұлуды арабтар «Абу музахим» иә «Сүзеген» деп ат қойыпты.

738-нші жылы қытай әскері күнбатыс түрікті жеңіп, Суябты бұзды. Бұрынғы түрікке қараған жерлерді қаратып алуға қытай әскері ілгері жүріп келе жатып, 751-нші жылы Таластың бойында арабтың әскеріне жолықты. Сол жерде үлкен қырғын соғыста арабтар жеңіп, 50 мың қытай қырылып, 20 мың қытай қолға түсті. Осыдан қытайдың жүрегі қайтып, күнбатысқа ұмтылуын содан бері қойды.

Ұйғыр, тоғыз-оғыз, қарлұқ

Білге қағаннан кейінгі Найман деген ханды 745-нші жылы ұйғырлар өлтіріп, үкіметті өз қолдарына алды. 745-нші жылы Енисейдегі қырғыздар ұйғырларды шауып, бұлардың көбін қашыртып, орнына алды. Қашқан ұйғыр Тән-Шан мен Нән-Шанның екі арасына келіп орнықты. Өзі аз қырғыз ұйғырдың жерінде мекендеп көп тұра алмай, кейін көшіп кетті.

738-нші жылы Тартының бойында күнбатыс түрік ханы Ашинасын өліп кеткен соң, бұл хандық екі бөлінді: қарлұқ һәм оғыз. Қарлұқтар 766-ншы жылы Суябты алып, соны пайтақты қылып, Тарбағатайдан Таласқа шейін көшіп, қонып жүретұғын болды. Бұлар хандарын жабғу деп атайды екен.

Оғыздар Сырдарияның аяқ жағын алды. Біраздан кейін оғыз екі бөлініп, бірсыпырасы оғыз атымен орнында қалды. Екінші бөлегі тоғыз-оғыз атанып, қарлұқтың күншығыс жағына өтті. 10-ншы ғасырда тоғыз-оғыз карлұқтан Суябты тартып алып, екі айырып жіберді: азырағы Тарбағатай жаққа, көбірегі Талас жаққа қашты. Бұдан кейін тоғыз-оғыз біраз Сырға қарай сырылып отырды. Сөйтіп 10-ншы ғасырда Хами, Тұрпан, Құлжа жақтарында ұйғыр отырды, Қашқар Іле суы мен Шу бойында Таласқа шейін тоғыз-оғыз отырды.

Соңғы 30-40 жылдар ішінде ескі түрік жүрген жерлерде жазулы тастар әр жерден табылды: Орхон, Енисей бойында, Алтай тауында, Талас бойында (тау ішінде), Бұрылдай (үлкен тұра), Ферғана һәм өзге тауларда. Бұл жазуларды «Орхон тауы» деп атаған. Онан соң ұйғыр тілінде жазылған кітаптар табылды. Баяғы ұнны, оғыз, ұйғыр хұмандарының қытай патшаларына жазған хаттары сол ескі кітаптардан табылды. 1069-ншы жылы Баласағұнда тұрушы Жүсіп деген адам ескі түрік тілімен «Құдатғу билік» кітабын шығарған 1909-ншы жылы Сарайшықтың маңайында (Орал облысы) жерден табылған бір таскұманның (кыш) бетінде жазылған сөздер жоғарғы «Құдатғу биліктен» алған сөздер болып шықты. Бұған қарағанда, әлгі кітап монғол менен Жайыққа шейін тұрған елдің арасында қадірлі кітап болса керек. Қытай тарихшылары бұрынғы өткендерді көбінше ұйғыр кітаптарынан көшіріпті. Қытай патшалары кітаптарын түзетуге ұйғырлардан жазушыларды шақыртып алған.

Тарихтан басқа түрік арасында философия турасынан жазылған кітаптар болыпты. Бұған қарағанда түрік жұрты, әсіресе ұйғыр, өз заманынша білімді, оқымысты жетік жұрт болған. 10-ншы ғасырда «Уан-Ян» деген елшінің айтуынша, ұйғырларда 25 ішекті домбыра болады екен. Өнер арасында түрлі-түрлі кестелі ақ киіз, басып шығарған кілем, шекпен, кестелі жарғақ болады екен.

9-10-ншы ғасырларда бір жағы Қашқар, бір жағы Таласқа дейін жүрген түрік мұсылман болыпты. 970-нші жылы Жетісу һәм Қашқар жағында екі жүз мың үйлі түрік мұсылман болыпты. 1043-ншіжылы 10 мың үй түрік тағы мұсылман болыпты.

Пешенек, бұлғар, қазар, мажар, башқұрт, қыпшақ

Түріктің бүл тұқымдары Алтай жағынан ауып, Еділ, Жайық аса Каспий, Қара теңіздердің темірқазық жағын жағалай отырған. Ескі тарихқа қарағанда, бұлғар, мажар, башқұрт Орал тауын 500-нші жылдардан бастап мекендеген. 550 жылдары жужандар Византия һәм Руссияны шауып, тыншытпай отырған кезі. 569-ншы жылы жужандар көрген зәбірін Византия елшісі Зимарх Дизабул ханға айтқанын жоғарыда сөйлегенбіз.

730-ншы жылы хазардың бұлан деген ханы жұуды (яһұуди) дініне кіріп, елін осы дінге салуға Ирактан (Бабылдан) жүудтердің ғұламаларын шақырған. Содан хазар Кавказ тауының екі жағында отырады екен.

855-нші жылы бин Қордарбек айтуынша, бижнек Еділ, Жайықтың сағаларын жайлап отырған.

870-890-ншы жылдарда осы күнгі Қарқаралы, Ақмола уездерін қыпшақ алып, Пеженек үстіне келген. Алғаш бұл жаққа ұнны келгеннен соңғы қыпшақ келуінше екі ортада өзге төңкеріс ия ауу деген тарихта білінбейді. Сол себептен бұлғар мен мажар һәм башқұрт бұрынғыдан қалған ұнны тұқымы болады. Бұлар жужандарға қарсы келе алмай, жоғары Орал тауына қашып кеткен. Бұлардың орнын басқан жужандар қалған ұнны тұқымымен араласып, кейінірек бір бөлігі хазар, бір бөлігі пешенек аталып кетеді. Бұрынғы тұңғыз сипатын екінші рет өзгертіп (1-нші рет Жетісуда өзгерткен), түрік нәсілімен әбден сыпырылысып, түрік болып кетті. 6-ншы ғасырда жужан қандай күшті болып, жан-жақты шауып отырса, 7-нші ғасырда нақ сол жерде сондай-ақ күшті болып отырғандар да хазар мен пешенек (печенеги).

890-ншы жылдарда ауып келген қыпшақ пешенекті екі бөліп, жартысын басып қалған. Көбірегі Дон дариясы менен Дунай дариясының арасына барып орныққан. 930-ншы жылдардан бастап Қата теңіз — Пеженек теңізі аталған.

930-ншы жылы пешенек үлкен майданда аз да болса әдіс қылып, Византия патшасының көп әскерін қырып кеткен. 940-ншы жылы Әбу долиф деген араб пешенекке барған, мұның айтуынша, пешенек жауынгер жұрт. Өздері ұзын сақалды, ұзын мұртты болады екен. Салатұғын астығы тары екен. Әл бахридың айтуынша, сол уақыттарда пешенек бай жұрт екен, қару-жарағына, белдігіне алтын, күміс орнатады екен.

1010-ншы жылдан кейін бұлар мұсылман бола бастады. Еуропа тарихында күнбатыс пешенекті «түрік», «бирендей» (пирендей), «черный клубок» деп атаған. Түрік нәсілінен болған соң, түрік деп атаған. «Черный клубок» деп тәржіман қылса: «қара қалпақ» деген сөз болды. Осы күнгі қарақалпақ шалдары бабаларымыз Еділ, Жайықтан келген екен деп сөйлейді. Күнбатыс пешенек «қара қалпақ» аталса, бүгінгі карақалпақтың бабалары сол жақтан келсе, онда пешенек деген жұрт бұрыннан - ақ (қыпшақ келгеннен бұрын) қарақалпақ аталған екен. Сөйтіп, пешенек қарақалпақ болып шықты.

Еуропадағы түрік арасында бір заманда аса қуатты болған — хазар. Бұлар сол уақыттарда Руссияға тыныштық бермей, шаба берген. Жүзден артық жыл орыстар хазарға қарабты. Кейін орыстар бұлардан босанған соң, өз патшасын хазарша хан деп атайтын болыпты. Хазардың дәуірі жүріп тұрған кезде бұларға пешенек һәм мажар қараған.

968-нші жылы орыс кнәзі Светослав бұлғар мен хазарды шапқан. Хазар жеңіліп, күнбатысқа жылжыған. Одан бұрын пайтақтасы «Симендер» деген шаһар осы күнгі Дербенттің темірқазық жағында болған. Енді бір үлкен қаласы «Еділ» Еділдің жағасында, осы Аштарханның маңайында болған. Сол уақыттарда Каспий теңізі Хазар теңізі деп аталған.

...Қараим деген жұрт бар. Бұлар ата-бабасын түріктен шығарып отыр. Бұған қарағанда Қараим хазардан қалған бір бұтағы болса керек.

Хазардың көбі күнбатысқа жылжығанда, біразы орнында қалған. Осы күнгі Ауғанда «хазар» деген жұрт бар. Бұлар сол хазардың тұқымы болуға тиіс. Олай кеткендердің жолы Хорезм (Хиуа, Үргеніш), Бұхар болса керек.

Түрік нәсілінен бір белгі жұрт башқұрт, бұларды біздің қазақ-қырғыз естек дейді. Еуропа һәм араб тарихшылары бұларды «угр», «угор», «үңгр», «онғар» деген. Алғаш бұлардың тұрған жері: Орал тауының екі жағы, Еділ, Қама, Тобыл ортасы һәм Жайықтың бас жағы. Бұлардың алғаш аты «бажгард» екен. «Бажғард» атты жұртты екіге бөлгенде, «бажғард» деген сөз екі айырық болып, бір бөлегі «бажғұрд» аталады да, бір бөлегі «мажар» иә «мадиар» аталады. Араб тарихшыларының сөзін әбден тергеп, профессор Хволсон «башқұрд» пен мажарды былай шығарды:

1- нші, бажғард — башкард — башқырд — башқұрд.

2- нші, бажғард — бажғар — мажғар — мажар.

Сөйтіп, башқард пен Дунай бойындағы мадиар (венгр) бір туысқан болды. Бұған және мынандай дәлелдер бар: 884-нші жылы күншығыста пешенек Орал тауындағы бажғардты шапқанда, бірсыпырасы хазардың үстіне қашып барып, хазарға алым төлеп отырған. Енді біразда қыпшақтан қашқан пешенек әлгі бажғардың үстіне келіп, бұларды тағы шапқан. Бажғард тағы қашып, Днестр мен Дунайдың ортасына келіп отырған. Бұл жердің аты «Атилкоза» еді. Енді біраз жылда Атилкозадан жылжып, Дунайдың бойына барып қонған. Мажардың ескі тарихының айтуы осылай. 2-нші, араб тарихшыларының айтуы бойынша, мажар иә башғар екі жерде болған, бірі Орал тауында, бірі Карпат тауында болған. 3-нші, 1246-ншы жылы Рим папасы Қарақұрымдағы Күйік ханға (Шыңғыс ханның немересі) Плано Карпини деген елші жіберген. Бұл монғолдың тарихын жазған. Сонда 2-3 жерде «башқард иә ұлұғ венгр» деп жазып отыр. 4-нші, 1253-нші жылы француз королы (ханы) Людовик 9-ншы әлгі Күйік ханға Рубрук деген елші жіберген, бұл «башқардтар мен венгрдің тілі бір» деп жазған. 5-нші, кешегі Еуропа соғысында қолға түскен мажарлармен сөйлесіп қарасақ, біздің түрік сөздері бұларда да бірсыпыра қалған екен. Венгр деген ат башқұртта ұмытылып, мажар арасында қалған. Орал тауына ауған мажар бастықтарының аттары Либедяси һәм Алмаси.

Мажардың алмасы 884-нші жылдарда ел бастап жүрген екен. 4-нші ғасырдың басынан 10-ншы ғасырдың ортасына шейін бұлғар Орал тауында, Кама бойында көп жылжымай отырған.

Қол өнердің істегендері: киіз, кілем, шекпен, кестелі жарғақ һәм сол сияқты заттар. Бұлардың әсіресе артықша жақсы істейтұғыны көн (тері) илеу екен. Біздің қазақ-қырғыз жақсы иленіп, жақсы боялған көнді осы күнге шейін былғары деп атайды. «Бұлғар» сол «былғарыдан» шыққан сөз. Сауда турасынан ол замандағы жұрттардың алды болған. Орыстар Византия, Кавказ, араб һәм өзге жұрттармен қатынасып, сауда жүргізген. Бұрынғы замандағы жұрттардың арасында алдымен алтын, ақша шығарып жүргізген бұлғар екен. Орыстар өздерінен әр түрлі аңның терісін алып келіп, әдейі алтынға сатады екен.

921-нші жылы Бұлғарияның атақты ханы Алмас хан арабқа елші жіберіп, дін үйретуге молдалар шақырған. Иран, Бұхар, Хорезм жерін басып, Фазлан дегенменен бірнеше молдалар келген. «Бұлғар» деген пайтақты қаласына бір күншілік қалғанда бұлардың алдына ханның уәзірлері, бабалары, жақын адамдары шығып, қошемет қылысты. Қалаға 15 шақырымдай жақындағанда Алмас хан шығыпты. Фазландар жақындағанда аттан түсіп қол қусырып сәлем беріп көрісіпті.

Жақын адамдары ескі түрік әдетінше фазландардың алдына, үстіне алтын, күміс ақшадан шашу шашыпты.

Фазлан халифаның хатын оқығанда, Алмас хан орнынан тұрып, қол қусырып тыңдапты. Фазлан мен Алмастың арасында тәржімеші болмапты, һәм арабша жазылған хатты Алмас хан тәржімесін ұғыпты. Бұған қарағанда, Алмас хан бұрынырақ мұсылман болып, араб тілін үйренсе керек. Келер күні елдің бастықтарын шақыртып, тегіс иман келтіріп, мұсылман қылыпты. Мұнан кейін ел жиып, бір жағынан бұларды мұсылман қылып, бір жағынан ат шаптырып той қылыпты. Сөйтіп, бұлғар 922-нші жылы, 28 майда мұсылман болыпты.

968-нші жылы Светослав деген орыс кнәзі бұлғар мен хазарды шапқанда, бұлғардың көбі 970-нші жылы ауып, Дунай бойында отырған мажарға келіп, Дунайдың сол жағынан қоныс сұрап алған. Біраздан кейін бұлардың артынан тағы бірсыпыра ел келген. Осы екі бөлек келген елдерді бастаған адамдардың аттары Билла, Боксу, Хасан. Осы үшеуінің аталарының руларын салыстырып, Аристов буларды Дулаттан «Ботпайдан» шығарып отыр.

Ұнны менен үйсін көп қатынасып, бірсыпыра араласқанын жоғарыда айтқанбыз. Ұнны Еуропаға ауғанда бұлармен бірсыпыра үйсін, дулат, кетуі ықтимал. Кейін қалың ұнны Дунайға кеткенде, бұлар бұлғар болып, жужандардан қашып, Орал тауына қашып кеткен. Ауып барған бұлғарға қоныс бергеніне қарағанда һәм бұлғардың 910-ншы жылы ханы һәм мажардың 880-нші жылдарындағы ханы екеуі де Алмас атанғанына қарағанда, бұлғар, мажар һәм башқұрт үшеуі тұқымдас болуы тиіс.

890-ншы жылдарда осы күнгі Қарқаралы, Ақмола маңайынан ауып келген қыпшақ пешенектерді шауып, екі бөліп Дон өзенінің орта ағымын қоныс қылған. 11-нші, 12-нші, 13-нші ғасырда қыпшақ күшейіп, орыс пен Византияға тыныштық бермей отырған. Бұларды Византия «құман», орыстар «половцы» деп атаушы еді. Бұлардың тепкісіне шыдай алмай, күншығыс пешенек (қарақалпақ) Сырдың сағасына қарай кеткен.

1223-нші жылы Шыңғыс ханның әскері Калка деген өзеннің бойында қыпшақ пен орысты қырып кеткен. Қыпшақ сол отырған жерінен ауа қойған жоқ. Түрік нәсілді жұрт арасында қыпшақ аса өткір, жауынгер болған.

- Сана. - 1923. - №1. - 3-25 бб.





БАШҚҰРТСТАН ТАРИХИ ОЙЫ

ЗӘКИ УӘЛИДИ ТОҒАН

(1890 - 1970 жж.)

Көрнекті мемлекет және қоғам қайраткері, танымал тарихшы - ғалым Ахмет Зәки Уәлиди Тоған қазіргі Башқұртстан Республикасына қарасты Ишимбай ауданында дүниеге келді. Ауыл мектебінде сауат ашып, медреседе оқыды. Әйгілі Шехабеддин Маржанидің шәкірттерінен білім алды. Мұнда діни ілімдермен бірге тарих, әдебиет пәндерін оқып, түрік, араб, парсы және орыс тілдерін меңгеріп шықты. 1908 жылы Қазанға барып, Қасымия медресесінде оқытушы болды. Осы жылдан бастап алғашқы мақалалары жарық көре бастады. 1912 жылы «Түрік татар тарихы» атты кітабы жарияланып, Қазан университетінің жанындағы «Археология, тарих және этнология» қоғамына мүшелікке қабылданды. Осы қоғамның төрағасы, белгілі ғалым Н.Г. Катановпен және өзге де орыстың шығыстанушы, түрколог ғалымдарымен бірігіп жұмыс істей бастады. Тарихи құндылықтар мен сирек қолжазбаларды жинау және зерттеу мақсатымен 1913-1914 жылдары Орта Азияға екі рет барып келді.

1916 жылдан бастап саясатпен айналыса бастады. Ресей мемлекеттік Думасының жанындағы «мұсылман» фракциясында хатшы болып қызмет атқарды. Ресейдің ішкі және сыртқы саясаттарының бағытын айқындауға үлкен септігін тигізетін Дума жұмыстарында белсенділік көрсетіп, көптеген саяси қайраткерлермен танысып, шыңдала тусті. 1917 жылғы ақпан және қазан төңкерістері арасында Ресей мұсылмандары арасында ұйымдастырушылық қабілетімен, саяси қайраткерлігімен ерекше көзге түсті. 1917жылы бүкіл Ресей Құрушылар мәжілісінің мүшесі болып сайланды. Мәскеу, Петербор, Орынбор және Ташкент қалаларында өткен құрылтайларға қатысты. Еділ - Орал, Башқұртстан және Түркістан автономияларының құрылуына қатысып, тарихи оқиғалардың куәсі болды. Әуелі Башқұртстан автономиясының Қорғаныс министрі, кейін Бас қолбасшысы және мемлекет басшысы болып сайланды. Уфа, Самара, Орынбордағы мәжілістерге қатысып, ұйытқы болды. Большевиктермен 18 ай істес болғаннан кейін Түркістандағы ұлт-азаттық қозғалысына қатысты.

1923 жылы Отанын тастап шығуға мәжбүр болған Зәки Уәлиди Тоған Ауғанстан, Үндістан арқылы Парижге барды. 1925 жылы Түркияға келіп, Стамбул университетінің «Жалпы түрік тарихы» кафедрасында профессор болып қызмет атқарды. 1928 жылы «Бүгінгі Түркістан ве иакын мазиси (Бүгінгі Түркістан және оның жақын өткені)», 1931 жылы «Моғолдар девринде Анадолының иқтисади вазиеті (Моңғолдар дәуірінде Анатолияның экономикалық жағдайы)» және 1934 жылы «Он иеді қум алты шехрі ве Садри Мақсуди (Құм астында қалған он жеті қала және Садри Мақсуди)» деген кітаптары жарық көрді. «Түркістан Ұлттық Одағы» ұйымының басшысы әрі «Иені Түркістан» журналының Бас редакторы болды. Эмиграцияда жүрген түркістандық және еділ - оралдық саяси жетекшілермен түсінісе алмаған Зәки Уәлиди, Ататүріктің тарих туралы ұстанымымен келіспегендіктен, Түркияны тастап шығуға мәжбүр болды. 1935-37 жылдары Бонн, 1938-39 Готтинген университеттерінде құрметті профессор ретінде жұмыс істеді. Ататүріктің өлімінен кейін 1939 жылы Түркияға оралған Тоған Стамбул университетінің профессоры қызметін жалғастырды. Осы жылы «Түркестан тарихы» атты еңбегі жарияланды. Сондай-ақ 1941 жылы «Моғоллар, Женгиз ве туріклік (Моңғолдар, Шыңғыс және түріктік)», 1950 жылы «Умуми түрік тарихына ғириш (Жалпы түрік тарихына кіріспе)», 1951 жылы «Тарихте усул (Тарих методикасы)» атты кітаптары басылып шыққан Тоғанның 1969 жылы «Хатыралар (Естеліктер)» атты еңбегі жарық көрді. Балалық шағынан бастап жазылған естелік кітабында, әсіресе автордың есею жылдары, Ресей мен эмиграциядағы саяси қызметтері кеңінен сөз болады. Естелік болғандықтан және автордың жеке көзқарасы тұрғысынан жазылғандықтан, кітапта біржақты пікірлердің болуы табиғи құбылыс. Дегенмен аласапыран кезеңде тарихи оқиғалардың бел ортасында жүріп, көптеген шараларға ұйытқы болған Тоғанның «Естеліктер» атты кітабы отандық тарих үшін ерекше маңызды дерек көзінің бірі болып табылады. Біз төменде осы «Естеліктер» атты кітаптан үзінді жариялап отырмыз.

ЕСТЕЛІКТЕР

Батыс Сібір және Алашорда үкіметтерімен байланысымыз

2 шілде күні үкіметіміздің мүшесі әрі әскер басшыларының бірі Абдулхақ Абидовты сол кездері Омск қаласында құрылған «Батыс Сібір демократиялық үкіметтің» басшысы полковник Гришин Алмазовқа аттандырдық. Біз одан құрып жатқан әскери жасақтарымыз үшін қару-жарақ, қаражат және басқа да көмек сұраған едік. Кеңестер одағы менің Гришин Алмазовқа жазған хатымды жариялады. Бұл хатта мен әкімшілік басқару жайында: «Башқұртстанның басшылығы демократиялық сипатта болады, дегенмен ол комитетсіз демократия (безкомитетная демократия) ретінде құрылады» деп жазған едім. Менің меңзеп отырғаным — көп талқыға салынбайтын, тез шешім қабылдайтын, орталықтандырылған демократия болатын. Алайда кеңестік тарихшылар «Қызыл архив» басылымында менің хаттарымды жариялап отырып, мұны «кеңессіз демократия» деп берген екен. Араға бірнеше күн салып мен жаныма үкімет мүшелерінен Сейіткерей Мағазовты алып, Омск қаласына келіп жеттім. Жолда біз мінген поезда түн ортасында вагондарда тығулы жатқан бомбалар жарылды. Біз тез поездан түсіп, аулаққа барып, отқа оранған вагондарға караб тұрдық. Бізді Омск қаласынан арнайы жіберілген поез алып кетті. Гришин Алмазовпен сол күні жолықтық, ол біздің барлық талаптарымызды қабылдай отырып бір ғана шарт қойды. Ол шарты да башқұрт жасақтарының стратегиялық маңыздылығына орай, Сібір үкіметінің Бас қолбасшылығына бағынышты болуы еді. Біздің бір айдың көлемінде жасаған істерімізге көңілі толған генерал пәрмен шығарып, маған полковник атағын бергісі келді. Мен де әскери мектепте оқымағандықтан, мұндай әскери шенге лайық емес екенімді алға тарттым. Генералдың ұсынысын қабыл алуға үгіттегендердің бірі досым Сейіткерей Мағаз болатын. Ол Омск қаласынан Семейдегі қазақ ұлттық үкіметі Алашордағы барып, біздің ұсынысымыз бойынша 18-21 шілде күндері арасында жиналатын мәжіліске қатысатын еді. Алашорда көсемдерімен болатын келіссөздер мен қол қойылатын құжаттардың жобасын Омскіде дайындадық. Алаш қаласына келгенде Әлихан Бөкейхан мен Қоқандағы Түркістан автономиясының бұрынғы басшысы Мұхаметжан Тынышбаев бастаған топ жиналып қалған екен. Міне, осы мәжіліс Алашорда, Қоқан автономиясы және Башқұртстан арасындағы алғашқы құрылтай болды. Құрылтайда 12 бабтан тұратын шешім қабылданды. Шешімдер арасында сол кездері Украинаны басып алған және Астрахандағы қазақтармен байланыс орнатуға әрекет жасап жүрген Алманиямен келісімге келмеу, Ресейдің одақтасы сипатындағы Жапонияның Сібірдегі және Құлжадағы өкілдерімен байланыс орнату, ұлт-азаттық қозғалысымызды Ресейдің ішінде жүргізу сияқты мәселелер болды. Бұл пікірлерді Алашордашылар да қабыл алды. Арада екі жыл өткеннен кейін (1920 жылы) большевиктер Астраханның қазағы Мұхаметжан Тұңғашин деген зиялының құжаттары арасынан біздің Алашорда үкіметімен бірге қабылдаған 12 бабтан тұратын ортақ мәміленің мәтіннен тауып алыпты. Бұл шешімдердегі ұлт-азаттық күресті Ресейдің ішінде жүргізу туралы қарарымыз Кеңестік басшыларға біз туралы жылы түсінік қалыптастырыпты. Өйткені большевиктердің де патшаның қызметкерлері сияқты орыс ұлтшылдары екенін кейіннен Чичерин арқылы білдім. Қазақ тілінде жақсы өлең жаза алатын Сейіткерей Мағаз қазақтардың астанасында үлкен ілтипатқа ие болды. Ол «Алаш-Орда» деген басылымға мен туралы және башқұрт қозғалысы жайында мақалалар мен бір өлең жариялады. Түрікше жазылып, қол қойылған құжатты ол Челябі қаласына алып келді.

Орынборға көшуіміз және оңтүстік Оралдың

қызылдардан азат етілу

Қызылдар 6 шілде күні Уфаны және 8 шілде күні Орынборды тастап шығуға мәжбүр болды. Соңғы аталған қала Орынбор казачилерінің атаманы Атаман Дутовтың билігіне көшті. Башқұртстан үкіметі мен Челябіде жасақталған башқұрт әскери жасақтары көп кешікпей Челябіден Орынборға көше бастады. Біз башқұрттардың көнеден келе жатқан ұлттық мұрасы Керуенсарайға орналастық. Қазақстан үкіметінің батыс аймағының өкілі Сейітазым Қыдырбаев еді. Ол ескі Торғай уәлиінің үйіне орналасты. Осылайша, Орынборда үш үкімет пайда болды: казачилердің үкіметі, Башқұртстан үкіметі және Батыс Қазақстан өкілдігі. Қаланың басшылығы казачилердің қолында болды. Біз сол сәттен бастап Башқұртстанның барлық аймақтарында азаматтық билік институттарын орнатуға кірістік. Әскери мектеп аштық. Өзіміз Орынборға көшіп жатқан кезде Челябіде қалатын зиялылар үшін Фетхулқадир Сүлейман мен Тақи Исметидің басшылығында оқу-ағарту және баспа ісін ұйымдастыратын топты тастап кеттік. Фетхулқадир — қазір Анкарада өмір сүріп жатқан досым профессор

Абдулқадир Инан. Ол осында шығып жатқан «Башқұрт» газетінің бас редакторы болатын. Бұл газет біз Орынборға көшіп кеткеннен кейін де тоқтаусыз шыға берді. Біз Самарада құрылған Ресей Құрушы Мәжілісі үкіметімен (КомУч) байланыс орнаттық. Челябіден алып келген әскери жасақтарымызды үшке бөліп, олардың бір тобын Ташкент пен Орынбор арасында сол кезге дейін қызылдардың қолында болған Ақтөбеге, енді бір тобын Орск майданына және үшінші топты оңтүстік Оралды азат етуге аттандырдық. Бұлар Кашариндердің көзін жойды. Белоретскідегі бірінші жаяу әскер ротасы мен екінші атты әскер полкы да Орынборға келіп жетті. Олар да оңтүстік Оралдағы орыс фабрикалары мен ауылдарына бекінген большевиктерді ығыстыра бастады.

Әмір Қарамыштың опат болуы

Қызылдарды шығыс Оралдан қуып шығаруда ерекше көзге түскен екінші атты әскер полкының басшысы Әмір Қарамыш осы кезде опат болды. Бұл — біздің армиямыз үшін орны толмас өкініш еді. Сондықтан осы опаттан кейін Башқұртстанда көптеген ақындар марқұмға арнап жоқтау өлеңдер жазды. Солардың арасында Шейхзада Бабичтің:

Бүгін бізге не болған?

Көңіліңіз неге тарылған?

Тарылғанның мағынасы —

Бір аяулы ер өлген.

Аяулы ер кім еді?

Әмір деген ер еді! —

деп басталатын қаралы жырдың қазірге дейін халықтың аузынан түспей айтылатынын 1943 жылы алмандарға тұтқынға түскен башқұрт әскерлерден естіп, білдім. Әмір менен бірнеше жас кіші болатын. Мен оны өте кішкентай кезінен бері білетін едім, өйткені оның әкесі мен менің әкем дос болатын. Башқұртстан үкіметі марқұмға лайық мазар жасатып, басына құлпытас қойдыру ісін інісі Герей Қарамышевке тапсырды.

Самара және Уфадағы мәжілістер

30 тамыз — 7 қыркүйек күндері Башқұртстан, Қазақстан және күштеп таратылған Түркістан автономиясы үкіметтері арасында

Орынбор және Самара қаласында маңызды келіссөздер болды. Бұл да Башқұртстан, Қазақстан және таратылған Қоқан үкіметі арасында жасалған екінші құрылтай болды (алғашқы құрылтай шілде айында Семей қаласында өткен еді). Бұл мәжіліске Алаш Ордадан Әлихан Бөкейхан, Ахмет Байтұрсынов, Міржақып Дулатов және тағы басқа көптеген өкілдер, Қоқан үкіметінен үкімет басшысы Мұхаметжан Тынышбаев пен Сыртқы істер министрі Мұстафа Шоқай, Убайдулла Хожаев және тағы басқа кісі қатысып отырды. Бұл жерде де үкіметтердің «Оңтүстік-шығыс мұсылман өлкелер федерациясын» құру, башқұрт және қазақ әскери жасақтарын бір армияға біріктіру, Сібір, Самара үкіметтерімен, Орал және Орынбор казачилерімен бірге «Шығыс Ресей Одағы» негізінде кең ауқымды федерация құру үшін орыс ұйымдарына ұсыныстар беру сияқты көптеген мәселелер қаралып, шешімдер қабылданды. Біз бұл жердегі келіссөздерден кейін Башқұртстан үкіметінің меншігіндегі вагондарға мініп, Уфада 8 қыркүйек күні басталатын «Ресей мемлекеттік мәжілісіне» (Российское Государственное Совещание) қатысу үшін жолға шықтық. Уфада бәріміз «Сібір» қонақ үйінде тұрдық. Орыстардың эсер, социал-демократ, кадет және тағы басқа партияларының өкілдері, сол жылы Ресейдің шығысында пайда болған үкіметтердің ресми өкілдері мен генералдары қатысқан бұл құрылтай жиналысында біз көбіне эсерлер мен Самара үкіметінің шешімдерімен бірге қимылдадық. Ресейдің төңкеріс тарихына қатысты еңбектерде маңызды орын алатын бұл құрылтайда генерал Болдыревтің басшылығымен коалициялық үкімет құрылды. Дегенмен бұл үкіметті адмирал Колчак құлатып тынды. Оның үстіне, оңшыл партиялар мен монархист генералдар құрылтайдың бас кезінде-ақ өздерінің диктаторлық жүйені қалайтынын жасырмай айтып, демократия туралы пікірлерді мазақ қыла бастаған еді. Бұл құрылтайда біз өз мәселелерімізбен, яғни дәлірек айтқанда, мұсылман түріктердің істерімен шұғылдандық. Сол Сібір қонақ үйінде татарлардың зиялыларымен бас қостық. Олардың арасында жазушы Аяз Исхаки, ескі Думаның мүшесі Екрем Беглов пен әскери шенді Ескендір Ишмұхаммедов автономия және жеке армия құру ісіне қатты қарсылық білдіріп, Ресей мұсылмандарының діні мен оқу ісін қолдайтын әкімшілік жүйенің жалғасуын, сондай-ақ Сібір әскери басқармасында мұсылман әскерлердің діни істерін қадағалайтын жаңа бөлімшенің құрылуын және татар, башқұрт, қазақ және бүкіл Орта Азия халықтарының осы «Азия бөлімшесіне» кіруін қолдайтындықтарын ашып айтты. Олар осындай пікірмен шектелетін еді.

Мен шығыстағы түрік халықтарының тағдырына қатысты ойларым мен пікірлерімді орыс төңкерісінің алғашқы жылдарында,

8 қыркүйек күні кешқұрым Сібір қонақ үйінде болған мәжілісте және 9 қыркүйек күні башқұрт әскер басшылары мен қонаққа келген татар әскерилерінің алдында «Ағаш қышла» деген жерде жеріне жеткізіп айттым. Бұл жерде маған сол күндері Түркістан мен Еділ бойы мұсылман зиялыларының, аттарын жоғарыда атап өткен жақсы адамдардың ұлы күресті жалғастыруға деген сенімі үлкен ықпал етті. 1917 жылы мамыр айында өткен Мәскеу құрылтайында және сол жылы жаз бен күз айларында Ташкент пен Орынборда, Уфа мен Қазанда өткен шығыс түрік халықтары құрылтайларында күмәннен арыла қоймаған мұсылман зиялылары арасында көптеген түйткіл мәселелер мен шешімін таппаған жайттар бар еді. Қазір болса Әлихан Бөкейханның маңайына топтасқан қазақ зиялылары мен татарлардың көпшілігі тастүйін болып, автономия және ұлттық армия құру ісіне құлшынып тұрған еді, бұған күмән келтірушілердің саны да азайып қалған болатын.

Ең қызық кездесу патшайым Екатеринаның пәрменімен салынған «Собрания», дәлірек айтқанда Мұсылман рухани мәжілісі — Мүфтият үйінде Юсуф Акчураның қатысумен өтті. Юсуф Акчура тегі бойынша Симбирск қаласынан шыққан әйгілі бай, бірнеше фабриканың қожайыны Акчуриннің баласы болатын. Ол Стамбулда және Парижде саясат білімі бойынша жоғары оқу орнын бітіріп, 1905-1907 жылдары арасында Қазан мен Петерборда саяси істермен шұғылданған, кейіннен Түркияға кетіп, Түркия университеттерінде саясаттану профессоры болып қызмет атқарған, осылайша Ататүріктің сеніміне кірген ғалым әрі ойшыл болатын. Кейінгі жылдары Түркия Тарих Құрылымының басшысы болды. Өзі Түркия Ұлы Ұлттық Мәжілістің депутаты еді. Осы кісі 1917 жылы төңкеріс кезінде де саяси істерге араласқысы келгенімен, тек 1918 жылы ғана Түркия «Қызыл ай» коғамының өкілі ретінде Мәскеу арқылы Уфаға жеткен еді. Ол Уфада ескі досы Алимжан Барудиннің мүфтияттағы үйінде қонақ болып жатқан. Әлихан Бөкейхан, Мұхаметжан Тынышбай, Мұстафа Шоқай және мен Самарада «оңтүстік-шығыс мұсылман өлкелері федерациясын» құру мәселесі бойынша Юсуф Акчурамен сөйлестік және француз тілін жетік білетінін ескере отырып, құрылатын біріккен мұсылман ұлттық үкіметінде оның Сыртқы істер министрі болуын өтіндік. 12 қыркүйек күні Мүфтият үйінде болған бұл кездесуде Акчура өзінің Түркия азаматы болғандықтан, біздің саяси әрекетімізге ресми сипатпен қызмет ала алмайтынын алға тартты. Құрылуы жоспарланған аталмыш мемлекеттің аты туралы сөз болғанда бұл кісі «шығыс түріктері федерациясы» деген атауды ұсынды. Әлихан болса орыстардың біздің ұлттық қозғалысымызға құлақтары үйренгенге дейін «пантүрікшіл» атаулардан мейлінше сақтану қажеттігін, уақыты келгенде ондай атты да қабылдайтынын, қазірше «шығыс Ресей мұсылмандарының федерациясы» деген атаудың жеткілікті болатынын айтты. Юсуф Акчура кейінірек Стамбулда бір кездескенімізде Уфадағы осы кездесу туралы жақсы естелігін айтты. Біз Түркістаннан, Қазақстаннан және Қазаннан келген қонақтарымызға қымыз беріп, күтіп, шығарып салдық. Бұл қымызды Дым өзенінің жағасындағы Қандыракөлден алдырған едік. Ол жер башқұрттардың ең жақсы жылқылары шығатын жер болатын. Аңыз бойынша, Заятүлек атты бір жігіт Су сұлуы деген су перісіне ғашық болып, осы жылқылар сонда қыздың артынан жасау ретінде көлден шығып келген екен. Бұл жылқылардың қымызы бал татитын. Уфада қоштасқан кісілердің көбімен, соның ішінде Әлихан Бөкейханмен де бұдан кейін кездесе алмадық. Мен мемлекеттік мәжілістің аяқталуын күтпей жатып Уфадан кетіп қалдым. Дутовпен бір поезда болғанымызбен, Уфадағы мәжілістерде арамыз суып қалғандықтан, жол бойы ләм деп тіл қатысқан жоқпыз.

Біз Ресей ішінде социалистермен ынтымақтасып жұмыс істейтінімізді барлық іс-әрекеттеріміз арқылы байқатып жүрдік. Сол кездері ұлт пен социализм негіздерін үйлестіріп «Ерік социалист партиясын» құру ісімен айналысуда едік. Жоспарымыз бойынша, бұл партия шығыс түріктерінің басын қосатын ұйым болуға тиіс еді. Қазақ зиялыларынан Әлиханның сол жағында жүргендер, өзбектерден Низамхожаев, авдын Шолпан, Бұхаралық Абдулхамит Арифов осы партияның негізін қалаушылар арасында болды. Осы топтың өкілдерінің араласуымен Башқұртстан үкіметі жер мәселелерін реттейтін бір заң шығарды. Бұл — ауылшаруашылық министрі Халил Емировпен бірге жасаған ісіміздің нәтижесі болатын. Үкіметтің төменгі мәжілісінде жан-жақты талдаудан өткеннен кейін жарлық шығып, ол 20 қыркүйек күні күшіне енді. Бұл заң туралы қазіргі Башқұртстан тарихында да аталып жүр.

Лениннің ахлақ (мораль) туралы түсінігі

Башқұртстан мәселесін қараған комиссияның жұмысына кеңесу үшін мені де шақырып тұратын. Мамыр айында комиссия бес бабтан тұратын қарар алды. Бұл да Ленин мен Калининнің қолдары қойылғаннан кейін Кеңес үкіметінің ресми қаулысы ретінде күшіне енді. Қаулыда өлкеміз заң, халық ағарту ісі, ауыл шаруашылығы сияқты мәселелерде тәуелсіз, алайда сыртқы саясат, экономика, қаржы, байланыс торабы және жол істері бойынша РСФР-ге тәуелді болып, автономиялық статус алды. Әскерімізді басқару мәселесінде оны «Түркістан әскери округына» емес, «Волга әскери округына» қарасты бөлімше ретінде шешім шықты. Комиссия мүшелерінен Каменев маған автономияны осыншалықты шектеуді қаламағандығын, өлкеге Уфа қаласымен бірге бірнеше орыс қаласын да қосып беруді ойлағанын, дегенмен ол пікірді әзірге жүзеге асырудың қиын екенін жеткізді. Қаулы шыққаннан кейін Ленинге бардым. Оған: «1919 жылы наурыз айында келісілген уағдаластық бар еді. Оған бәріміз де қол қойғанбыз. Ол жерде шығыстың езілген бір ұлтының құқықтары толық болмаса да танылған еді. Арада 14 ай өтті, олар да әуеге ұшып кетті» дедім. Ленин: «Сіз неге мұндай моральдық мәселелерді айтып тұрсыз? Қандай төңкерісшісіз? Мұндай бос уәделерге неге сенесіз? Сізбен біздің арамызда қол қойылған уағдаластық ешкімді ешнәрсеге тәуелді етпейтін жай ғана қағаз қиындысы болатын» — деп, қарсы сұрақпен жауап берді. Мен де: «Біз адами қатынастардың осындай қағаздарға құрмет көрсетуден басталатына сеніп жүрген едік» дедім. Ленин былай деді: «Онда жаңылып жүр екенсіз. Сіз біздің арамызда әлі көп нәрсе үйренесіз. Мен шын жүректен сіздің бізбен бірге бүкіл Ресей мен жер жүзінде үлкен шаруалар атқаратыныңызға сенгім келеді. Бір кездері қажеттілікке орай қол қойылған бір жапырақ қағаз үшін салғыласып, тәжікелесіп тұру сізге жараспайды. Әлі көресіз, алдымызда бұдан да манызды істер күтіп тұр». Оның бұл сөздерінен мені өзімен бірге жұмыс істейтін жолдасы ретінде көргісі келетініне және тұтас Ресей аймағы бойынша жұмыстар жүктегісі келген ойының шынайы болуы мүмкін екеніне сендім. Қоштасып тұрып ол маған бірнеше қағаз берді. «Бұларды оқып шығыңыз. Осындағы жайттар туралы әңгімелесеміз. Алайда ойларыңызды жазбаша түрде беріңіз», — деді нығыздап.

Метрополь қонақ үйінде Кеңес үкіметінің тұтқасын ұстап жүрген көптеген белгілі саясаткерлермен әңгімелесетін едік. Ол кезде партия мүшелері мен жеке тұлғаларды аңду ісі әлі басталмаған болатын. Көптеген жайттарды ашық айтып, еркін сөйлесе беретінбіз. Бір күні Кеңестік Украина үкіметінің басшысы Петровскийге ұлттық республикалардың конституциялары және Ленинмен арамызда болған әңгіме туралы айтып отырып, әзіл-шыны аралас: «Ленин түпкі мақсатқа жету үшін барлық жолдарды қолдануға болады деп есептейді екен, онда «егер бүгін түнде анаңмен некелесер болсаң — ертең бүкіл әлемде пролетар билігі орнайды екен» десең, бұған да барар ма еді?» сұрадым. Петровский ойланбастан: «Әлбетте, дәл солай жасайтын еді. Ленин мұндай мәселелерге тек тактикалық тұрғыдан ғана қарайды. Айталық, ол мұндай жағдайда «халық арасында сөз шығып кетіп, бізден бұрылып кетпес пе екен?» деп қана ойлайды. Әйтпесе, оның бұл сияқты мәселелерге көзқарасы дінмен ғана емес, ахлақ және дәстүр бойынша да шектелмеген. Оның ахлақ туралы түсінігі пролетарияның тап күресіндегі қажеттіліктерімен өлшенеді. Біздің көптеген одақтастарымыз уақытша ғана. Бұлардың кейбіреулері Лениннің жалған құжаттарға қол қойғанын көріп, айнып кетті. Уағдаластық пен келісімдердің тек қажеттілік жағдайында ғана үкімі бар. Десе де, мен бұл мәселеде Ленин сияқты шектен шығып кете алмаймын», — деді. Менің «Ленин интернационализм туралы пікірінде шынайы ма? Немесе оның көкейінде де великорустық пиғыл жатыр ма?» деген сұрағыма Петровский: «Коммунизм идеясының бүкіл жер жүзіне үстемдік орнатуы жолында Ленин расында да ұлттан тысқары тұрады. Алайда, тарихи, жағрафиялық және экономикалық тұрғыдан ұлы Ресейді мекендейтін халықтарға келгенде оның интернационализм туралы айтқандары алдамшы сөздер қана. Ол бұл мәселеде великорустың деп өзі. Ол коммунизмді ұсақ ұлттармен емес, орыс, ағылшын, қытай сияқты ұлы халықтар арқылы және олардың империалист» дәстүріне сай жүзеге асырғанды жөн көреді. Мұны анағұрлым қысқа жол деп біледі», — деп жауап берді.

Бір күні, екеумізден басқа ешкім жоқ кезде Петровскиймен әңгімелесіп отырып, одан былай деп сұрадым: «Григорий Андреевич, сіз 25 жылдан бері партияға мүшесіз. Ленинмен жолдас болдыңыз. Лениннің великорустық шовинизмі бар ма? Әйтпесе, оның шығыс елдеріндегі кейбір шовинист орыстарды қолдап отыруының себебін қалай түсінуге болады? Ол неге аймақтардағы ұлттық коммунистерді ұсақ буржуазия өкілдері деп атайды?» Менің сұрағыма Петровский былай деп жауап берді: «Ленин великорустық мәселеде Бірінші Петрден де асып кетеді, әйтсе де, ол великорус ұлтын капитализмнен азат ету шартымен үлкен социалистік шеңберде және басқа ұлттарға үлгі етіп көрсету үшін ұлықтайды. Сондықтан оның мүддесін өзге ұсақ ұлттардың мүддесінен жоғары қояды. Демек, ол великорустық пиғыл болмаса да, великорустық саясат жасап отыр. Сол сияқты біз де Украина мәселесінде Украина ұлтшылдарынан өзгеше ұстанымымыз болғанына қарамастан, Ленинмен үнемі келіспей қаламыз. Ленин орыстың қоластына қараған ұсақ ұлттар туралы басқаша ойлай алмайды. Бұл жайттың кең етек жайғаны соншалық, біз кейде мұны оның өзіне айтуға бата алмаймыз. Ленин «Ағысқа қарсы» деп аталатын еңбегінде ұсақ ұлттардың қорғаушысы сияқты болып көрінген еді. Десе де, теорияның дәуірі әлдеқашан өтіп кетті. Қазір ол да көптеген великорус достары сияқты ұсақ ұлттардың сіз секілді төңкерісшіл өкілдері мен партия мүшелеріне «ұсақ буржуазия» деп қарайды. Великорустық идеяны басы бүтін толық қабылдағанға дейін оларға дұрыс яки бұрыс болсын, алайда «ұсақ буржуазия өкілі» деген таңба тағыла береді. Біздің ортақ дұшпанымыз капитализм мен капиталистік империализм болған жағдайда, великорустық большевиктер мен ұсақ ұлттардан шыққан партия мүшелерінің арасында бірін-бірі алдау осылайша жалғаса береді. Мұны осылай деп түсінген жөн және осылай деп қабылдау қажет».

Лениннің ең жақын әрі ең жанашыр достарының бірі болған Петровскийдің өз аузынан естіген бұл сөздерді түркістандық достарымның біріне айтқан едім. Қателеспесем, бір досым — Тұрар Рысқұлов болатын. Ол да мұны Бөкей Ордасындағы коммунист достарының біріне хат арқылы жазып жіберіпті. Петровский маған бұл сөздерді Ленинмен арасында бір түсініспеушілік болғандықтан айтқан шығар деп топшыладым. Сол кездері Түркиядан доктор Фуат Сабит деген бір кісі келген еді. Бұл кісі бұрын түрікшілердің сапында болғанымен, соңғы кездері коммунизм идеясына бүйрегі бұрып жүр екен. Тіпті, оның қызығушылығы шынайы сенімнен туғандай еді. Түркияда оқыған татар зиялысы Астрахандық Нежіп Асри мырза да оны көріп, мен жазды екен деп ойлаған хатты қазақшадан түрікшеге аударып, доктор Фуатқа беріп жіберіпті. Ол да Анкараға оралғаннан кейін бұл хатты Мұстафа Кемал патшаға беріпті. Ол кездері Ресей түріктері мен Түркия арасындағы байланыстар өте тығыз болатын. Кейін Мәскеудің Метрополь қонақ үйіндегі әңгімелерге қатысты достарыма айтқан жайттардың қағаз бетіне түсіп Түркияға дейін келгенін және пайдалы болғанын естіп таң қалдым. Маған Лениннің ахлақ туралы түсінігі мен ұстанымдарын және орыс ұлтшылдығына қатысты ойларын түсіндіріп берген осы Григорий Петровский еді. Әрине, ол өзі сияқты менің де туған халқым великорустардан қандай қорлық көрсе де, бәрібір Ленинге адал болып қалатыныма сенгендіктен, осындай ашылып әңгіме айтқан еді. Десе де, Мәскеуден кетіп, Кеңес үкіметіне қарсы әрекетке көшкенімнен кейін де оның мен туралы жақсы пікірде қалғанын сол кісі сияқты жолдасым болған Рудзутак, досым Тұрар Рысқұловқа айтқан екен.

Лениннің ахлак туралы түсінігі мен келісім-шарттарға қандай көзқараспен қарайтыны туралы 1924 жылы Берлинде жиналған «Солшыл социалистердің құрылтайында» (бұл[ мәжіліске қазіргі Италия солшыл социалистерінің көсемі Ненни де қатысқан еді) жасаған баяндамамда айтқан едім. Ол неміс және орыс солшыл социалистерінің басылымдарында («Klassenkampf», 14.01.1925; Знамя борьбы», №9-10. 1925) жарық көрді. Осы құрылтайда және жарияланған мақаламда мен: «Біз, Азиялықтар Лениннің құнсыз деп қарайтын осындай қағаздарға сеніп үйренгенбіз. Біз бұрын Ленинді Ташкенттегі Колесовтан, Орынбордағы Звиллингтен, орталықтағы Артемнен мүлдем басқа тұлға ретінде елестететін едік. Енді қазір Лениннің бұлардан ешқандай айырмасы жоқ, екеніне толық көзіміз жетті» деп айттым. Башқұртстан коммунистік партиясына мүшелікке жазылған кейбір зиялылар жоғарыдағы 19 мамыр оқиғасын естіп, партия мүшелігінен бас тартыпты. Самойлов олардан бұл әрекеттің себебін сұрағанда: «келісім-шарт пен уағдаластықты танымай, 19 мамыр қаулысын қабылдаған партияға мүше болмаймыз» деген жауап естіген екен. Самойлов бұл оқиғаны өзінің еңбегінде жазды да.

Астыртын ұйым мәселесі

Сонау 1919 жылдың наурызында Мәскеуде III Интернационал (Коминтерн) құрылған уақытта Башқұртстан үкіметінің астанасы Тиместе осы Интернационалға жеке мүше болып кіру үшін «Шығыс социалист партиясын» құру жолында істер атқарған едік. Сол кездері қазақ зиялылары арасында да, Ташкентте де осы бағытта жұмыстар жүріп жатты. Осы жылдың наурыз айында коммунистік партияның «Башқұртстан өлкелік комитетін» құру кезеңінде Түркістанда социализм қозғалысын Ресей коммунистік партиясына бағыныштылықтан құтқарып, «шығыс социализмі»ретінде тікелей ІІІ Интернационалдың құрамына кіргізу үшін қайта әрекет жасалды. Тіпті, Башқұртстанда тұратын татар зиялыларының бірі Ілияс Алкин мен жолдастары 12 бабтан тұратын бағдарлама да дайындап үлгерді. Алайда Орталық комитет бұл әрекеттерді ысырып тастады. Осы кезде Мәскеуде өзбек, қазақ ұлттарының көрнекті өкілдері Низамхожаев, Тұрар Рысқұлов, Ахмет Байтұрсынов және басқалары бар еді. Орталық комитеттің «мұсылман ұлттардың коммунистік орталығы» жантәсілімнің алдында ғана болатын. Орталық «Шығыс социалистік партиясын» құруға ресми түрде рұқсат бермегендіктен, осы ұйымды жасырын түрде жалғастыруды және сол арқылы Түркістан, Қазақстан және Башқұртстанда Бұхара мен Хиуаның өлкелік коммунистік партияларын қолға алуды ұйғардық. Оның үстіне біз Башқұртстанда Башқұрт ұлттық ұйымынан 14 кісінің Түркістанға барып жұмыс істеуіне шешім қабылдағанбыз. Мәскеуде осы ойдың төңірегінде сөз болып, жоспарлар жасалды. Кеңестермен жұмыс жасайтын бір топтың Түркістандағы жәдитшілермен байланысы болғандықтан және социализм идеясына оң қарамайтындықтан, сондай-ақ екінші бір топтың шынайы түрде социализм идеясын қабылдағанын ескере отырып, осы екі топтың жеке-жеке екі партия құруын әрі екі түрлі бағдарлама төңірегінде жұмыс жасайтындықтарына қарамастан, ортақ мәселеде ұйымдасып әрекет етуін мақұл деп таптық. Сол жерде екі түрлі бағдарламаның және екі топтың арасындағы ортақ үндестіктің кілті де табылды. Ташкент пен Қазақстаннан кейбір достарды шақырдық. Кеңес үкіметі Башқұртстан өкілдігі үшін қаланың ортасынан бұрынғы байлардан қалған бір үйді берген еді, барлық мәжілістеріміз бен әңгімелеріміз сол үйде өрбіді.

Бұхарада құрылған ұйым

Негізгі жұмысымыз Әмірге қарсы күресу мақсатымен, соны сылтауратып Бұхара ұлттық армиясын жасақтау және Хиуа, Түрікменстан мен Қазақстаннан өкілдер жинап, «Түркістан ұлттық бірлігі» ұйымын құру болатын. Бұл іске дайындық ретінде маусым айында Башқұртстаннан Қазақстанның барлық аймағына, сол жерден Құлжадағы жапондарға және Ферғанадағы басмашылардың қорбашыларына жіберілген кісі мен қазақ зиялылары жиналды. Қазақстаннан келген башқұрт зиялылары арасында Сейіткерей Мағазов болды. Бұлар бүкіл орталық Қазақстанды аралап, достарымызбен байланыс орнатқан еді. Сондай-ақ Ферғанадағы басмашылардан Шир Мехмет бектің жанында жүрген Илдерхан Мутин мен Харис Игіліков, Рахманқұл қорбашының жанындағы Мұстафа Шахқұлов келді. Бұл Мұстафа ұлттық орталықтың Ташкент бөлімшесінің жетекшісі Садреддин ханмен бірге біраз уақыт Рахманқұлдың жанында болғаннан кейін астыртын Ташкентке оралып, татар зиялысы Ариф Керимиді қосып алып, Құлжадағы жапон өкілдігімен келіссөз жүргізу үшін жолға шыққанда Әулиеатада орыстардың қолына түсіп, тұтқындалған еді. Өзбек, қазақ ұлтшылдары араласып жүріп, әйтеуір оларды тұтқыннан босаттырған. Мұстафа Шахқұлов пен Ариф Керими Бұхараға келді. Бұлар Ресейдің жоғары оқу орындарын бітірген кісілер еді. Бұрындары Башқұртстанда мемлекеттік орындарда қызмет атқарған.

Қазақтардан «Алаш-Орда» мүшелері мен түрікмен зиялыларын да Бұхараға шақырдық. Олардың келуін күтіп жүргенде біз Бұхараның солтүстігіне, қаланың сыртына орналасқан Харгош деген ауылда, Әмірдің жақтастарынан бір байдың үйінде тұрдық. Бұл үйді үкімет тартып алған екен. Біздің Башқұртстан әскери жасағынан Еухади Ишмурзин, менің көмекшім Ибрахим Исхаков және бірнеше офицеріміз полковник Хейбетуллах Сүйіндіковтың басшылығымен ұйымдасып, Бұхара армиясында жауапты қызметтер алды. Қарши, Шехрисебз, Hyp, Гузар, Кермине әскери жасақтары осылардың қолында болатын. Бұлардың бәрін Ариф тағайындайтын еді. Біздің мақсатымыз—орыстар ұлттық армияның құрылуына қарсы шыққан немесе құрыла бастаған армияны таратқан жағдайда басмашылармен бірігіп, шабуылға шығу болатын. Дегенмен бұл үшін басмашылардың арасында ұлттық мүддені түсіндіру мақсатында кең көлемде үгіт-насихат жұмысын жүргізу шарт болатын. Ташкенттік және Ферғаналық достарымыз бұл істі жақсы жолға қойған еді.

Арифов Бұхарада тұрып жатқан Түркиялық тұтқын офицерлерге әскери мектеп ашу үшін тапсырма берді. Олардың арасында Али Рыза бектің басшылығымен жандарм жүйесін құруғада талпыныс болды. Алайда олардың тұрып жатқан жерлері белгілі әрі Ресейдің тыңшылары тарабынан барлық іс-әрекеттері бақылауда болғандықтан, біз олармен тек белгілі кісілер арқылы ғана байланыса алатын едік. Ақпан айында түрікмендерден адвокат Қақажан Бердыев, Қазақстаннан Алаш - Орданың өкілдері Хайреттин Балғынбаев*39 , Мүхтар Әуезов пен Дінше*40 және әлі көзі тірі екі кісі келді. Бұхаралықтармен және өзбектермен жұмыс істеу оңайға түспейтін. Өйткені Бұхаралықтар мен Ташкенттіктер арасында өзара келіспеушілік болғаны сияқты, өзбектер арасында орыс мектептерінде білім алған зиялыларға, әсіресе қазақтарға жаппай «миссионер» деп қарайтын ықпалды топ бар болатын. Біз Бұхаралық, өзбек, түрікмен және қазақ зиялыларымен бірге Харгоштағы штабымызда және Әмірдің «Ситаре-и мах-и Хасса» деп аталатын сарайының бір бұрышында жиналып, құрылып жатқан Ұлттық Орталықтың бағдарламасы төңірегінде сөйлестік. Хиуада орыстар тарабынан күштеп таратылған ұлттық үкіметтің кейбір мүшелері жасырын жолмен Бұхараға келді. Олармен де әңгімелестік. Алайда бұл әңгімелердің ұзап кетуінен және жас бұхаралықтардың тартыншақтауынан қазақтар жалыға бастаған еді. Келіссөздер нәтижесінде Өзбекстанда социалист емес, діни бағыттағы «Жәдитшілдер» партиясы мен социалистік «Ерік» партиясы құрылып, бұл екеуі қазақтардың «Алаш-Орда» партиясымен бірігіп, біздің тарабымыздан ұсынылған төмендегі жеті бабтан тұратын «ортақ платформаны» қабылдады:

1. Толық тәуелсіздік алу

2. Демократиялық республика жариялау

3. Ұлттық армия құру

4. Экономикалық жүйе, теміржолдар мен каналдардың құрылысы Түркістанның тәуелсіздігіне қызмет етуі тиіс

5. Халық ағарту ісін дәуірге сай жаңарту және батыс мәдениетімен танысу үшін орыстар арқылы баратын жолдан басқа мүмкіншіліктер қарастыру

6. Ұлт мәселесі. Мектептерді және мемлекеттің табиғи байлығынан елде өмір сүріп жатқан ұлттардың үлес салмағына караб пайдалану

7. Дінге толық еркіндік беру. Дін істерін дүние істеріне араластырмау.

Қазақтар Діншені өкіл ретінде тастап, елдеріне қайтып кеткеннен кейін, жәдит және Ерік партияларының жеке-жеке бағдарламалары айқындалды. Осы үш әрекет біздің Бұхарада жиналуымыздың үлкен нәтижесі болатын. Жалпы алғанда, мемлекетті бірі либерал, екіншісі социалист бағыттағы екі партиялық жүйемен және осы екі партияның ортақ бағдарламасы арқылы басқару туралы шешім қабылданды. Бұған бәрі де қуанып, келісім берді. Сейіткерей Мағазов жеті бабтан тұратын ортақ бағдарламаны өлеңге қосып, жырлады. Бұл — классикалық туынды болатын.

«Түркістан Ұлттық Орталығының» құрылуы және оның алғашқы

құрылтайы

Біз партиялардың бағдарламаларын және келісілген ортақ платформаны дайындағанымызбен, ортақ комитетті құру ісі кешеуілдеп кетті. Бұның себебі де Бұхаралықтар мен Ташкенттіктер арасындағы бақталастық және Бұхаралықтар мен Ташкенттіктердің қазақтарға сенімсіздікпен қарауында жатыр еді. Сол үшін де Жалпы Комитеттің басшылығына сайланатын кісі туралы келісімге келу қиын болатын. Бұхаралықтар өз араларынан мұндай жауапты істі атқара алатын кісінің шықпайтынын білетін еді. Әсіресе бұлар бір жақтан Абдулқадир Мұхиддинов, екінші жақтан Фейзулла Хожаев бастаған топ болып тартысып, бір-бірін басшылыққа өткізбейтін жағдайда болатын. Біз Башқұрттар, Ташкенттік Мүнәууар Қариді басшылыққа сайлау туралы ұсыныс айттық. Алайда Бұхаралықтар бұл ұсынысты қабылдамай тастады. Сонымен бірге, комитет басшысы қажет болған жағдайда еркін жүруді доғарып, жасырын өмір сүруге көндігуі керек болды. Мүнәууар Қари болса, қандай қиын жағдайда болмасын ресми сипатта қала беретінін алға тартты. Тәжіктердің көсемдерінің бірі Садреддин Айниді басшылыққа ұсындық, алайда ол да жасырын жұмыс істеуден бас тартып, ашық жүруді қалайтынын жеткізді. Бұл кісінің басшылығын қалайтындар да аз болатын.

Шілде айында Анкара Ұлы Ұлт Мәжілісінің мүшесі Исмаил Супхи Сойсаллыоғлы Бұхараға келді. Ол ресми түрде коммунистік партияға жақтас түрік депутаты сияқты жүрген еді. Сондықтан ол Түркістанды еркін аралау мүмкіндігіне ие болған еді. Тіпті Хиуаға да келіп, кетті. Алайда, шындығында ол Мұстафа Кемал *41паша тарабынан арнайы тапсырма бойынша жіберілген еді. Осы кісі Бұхарада жүрген кезінде менімен бірнеше рет кездескеннен кейін, менің өтінішімді қабыл алып, сол кездері бір-бірлерімен қақтығысып қалған өзбек және тәжік ұлтының жетекшілерімен жолықты. Ортақ комитеттің құрылмай жатқанына алаңдаушылық білдіріп, барлық топтардың бір кеште бір жерге жиналуын қалады. 30 шілде күні кешқұрым Мырза Абдулқадырдың үйіне жиналдық. Супхи мырза әуелі барлық топтың өкілдерімен кездесіп, ортақ комитеттің басшылығына мені ұсыныпты, оның ұсынысы да бірауыздан мақұлданыпты. Кешкі мәжілісте шешіліп сөйлеп, жақсы сөздер айтты. Сол жерде ұсынысын қайталады. Бәрі бірауыздан қабыл алды. Орталық Комитеттің өзге мүшелері де сол мәжілісте анықталды. Сонымен 2 тамыз күні мен Түркістан ұлттық бірлігінің, яғни Орталық Комитеттің басшысы ретінде әрекет ете бастадым. Осы сын сағаты соққан қиын-қыстау күндері Түркиядан Мұстафа Кемал тарабынан жіберілген осы бір депутаттың, қазақтың Алаш -Ордасының өкілдерінің, әсіресе Діншенің және Ауған елшісі Абдурресул Ханның Түркістан үшін бір ұлт-азаттық орталығының құрылуына үлкен ықпалы болды. Бұл оқиғаны жан дүниесімен сезіне білген Мырза Абдулқадыр маған әдемі жазулармен әдіптелген әсем жайнамаз бен алтын сағат сыйлады.

Осман Хожаев Ширабад қаласынан хат жолдап, менің комитет төрағасы болып сайланғаным үшін бақытты екенін жеткізіпті. Осман Хожаев орыстарға қарсы қарулы күресті еш күмәнсіз мақұлдайтынын хатында айта кетіпті. Ол «шығыс Бұхараның төраға орынбасары» болатын. 2-5 шілде күндері арасында «Ұлттық Орталықтың Құрылтайы» жиналды. Бұл Мәскеуде жиналған құрылтайларды қосқанда бесінші құрылтай болатын. Комитетке «Орта Азия ұлттық халықтық мұсылман комитеттері Одағы» деген атау қойылды. Комитет мүшелерінен бір тәжік досымыз комитеттің орталық бюросы үшін мөр жасатқан екен. Әлі есімде, «Орта» деген сөз «Отар» деп жазылып кетіпті, бәріміз бір күліп алдық, ол да солай қала берді. Комитеттің бағдарламасының жалпы жобасы дереу сол мәжілістердің өзінде қабылданды. Қыркүйек айында Самарқантта жаңа құрылтай шақыру және басмашы топтармен байланыс орнату, оларға саяси кеңесшілер жіберу туралы шешім қабылданды. Маусым айының ішінде шығыс Бұхара басмашыларына жіберілген Мұстафа Шахқұлидың жанына екі көмекші тағы жіберілді. Бұлар Кулаб жағындағы басмашылардың қорбашысы Дәулетмендтің жанына барып комитеттің өкілдігін ашты және Әмірге әсіре жақтас болып жүрген Лақай руының көсемдерімен байланыс орнатты.





ТАТАРСТАН ТАРИХИ ОЙЫ

МАРЖА НИ ШИҺАБЕТДИН

(1818-1889 жж.)

Маржани Шиһабетдин (16.1.1818, Қазан қаласы маңындағы Ябынчы ауылы — 28.6.1889, сонда) — татар халқының көрнекті ойшылы, ағартушы, ғалым, тарихшы. Әкесі Баһаутдиннің Қазан губерниясындағы Ташкичу ауылында ашқан медресесінде бастауыш білім алып, 17 жасынан сол медреседе тәрбиеші болып қызмет етті. 1838 жылы білімін тереңдете түсу мақсатында Бұхара қаласына келіп, онда әйгілі оқымыстылардан дәріс алады. 1843-1845 жылдары Самарқандағы «Шир-дор» медресесінде, 1846-1849 жылдары Бұхарадағы «Мір-Араб» медресесінде ұстаздық етті. Маржани Бұхара мен Самарқанда болған кезінде араб, парсы тілдерін меңгеріп, әл-Фараби, эл-Бируни, әбу Әли ибн Сына секілді ғұламалардың шығармаларымен танысты. 1849 жылы туған жеріне оралып, мешіттің имамы және оның жанындағы медресенің мударисі болды. Ол Қазанда В.В. Радлов, А.К. Казембек, И. Готвальд секілді ғалымдармен араласып, олармен ой бөлісіп отырды. В.В. Вельяминов-Зерновпен де байланыс жасап тұрған. Маржани ибн Фадланның еңбектерін, Әмір Темірдің «Тузлуктарын» бірінші болып тауып, ондағы бай материалдарды түркі халықтарының тарихын жазуға пайдаланды. Оның 1883 жылы «Вафийя-ул-әслаф вә тахийятел-әхлаф» («Өткен бабалар өмірінен және олардың ұрпақтарға сәлемі») атты кітабы жарық көрді. Онда шығыстың көрнекті ойшылдары мен ірі қайраткерлерінің өмірбаяны, библиографиялық деректер берілді. Араб тілінде жарық көрген бұл еңбек ғалымдар тарабынан жоғары бағаға ие болды. Маржанидің келесі бір ірі еңбегі «Мұстафад әл-ахбар фи ахуали Қазан уә Булғар» («Қазан және Бұлғар тарихы үшін жиналған мәліметтер») деп аталды. Көне түріктер дәуірінен XIX ғасырдың екінші жартысына дейінгі аралықты қамтитын бұл еңбекте түркі халықтарына қатысты көптеген тың деректер берілген. Онда Қазан, Астрахан, Қырым, Сібір хандықтары, Ақ Орда, Ноғай ордасы секілді мемлекеттерінің тарихы да қарастырылды. Маржанидің аталмыш еңбегі көзі тірісінде жарияланып үлгермеді. Бұл еңбек 1897 жылы Қазанда басылып шықты.

МАРЖАНИ ШИҺАБЕТДИН

Мустафад әл-ахбар фи ахуали Қазан уә Булғар

(Қазан және Бұлғар тарихы үшін жиналған мәліметтер).

- Қазан, 1897.

Данышпандардың айтуынша, ғылым адамдарға ең қадірлі сипаттарды беріп, оларды парасатты ақылға жетелейді, ал ғылым үйрену — рахат пен бақыттың жоғарғы дәрежесі. Таза ислам ғылым үйренуге, ағартушылықты дамытуға үндейді және оған қызықтырады. Жалпы ғылым, білім туралы аяттарда: «Білгендер мен білмегендер бірдей болады ма?», «Ақыл иелері ғана тілге алынар», «Ғылым үйрену әр мұсылманға тиесілі» деген жолдар бар. Ғылым үйренушіге жәрдем жасау сауап екендігі және балаларды оқыту ата-анаға борыш болып табылатындығы жайлы пайғамбар хадистерінде айтылады. Ислам ғалымдары барлық ғылымдардың керектігін һәм пайдасы барлығын сипаттап жазып, көптеген еңбектер қалдырған.

... Біздің халықтың өткен дәуірі туралы мәліметтер жат жерлік ғалымдардың шығармаларында кездеседі. Сондай-ақ мұндай мәліметтер арғы аталарымыз тарабынан да қалдырылған. Қазір ол халық ішінде аңыз түрінде сақталып қалған. Осы мәліметтерді тексермей, сын көзбен қарамай шындық деп қабылдау дұрыс емес және оларды негізсіз қате деп теріске шығаруға да болмайды. Бұл мәліметтерді сол тарихи дәуірге қатысы бар басқа мәліметтермен салыстыра талдау қажет. Күмән тудыратын мәліметтерді сынға ала отырып, оның кемшілікті тұстарын жазу керек. Сонда оған назар аударылып, оны пайдаланушылар қателікке ұрынудан сақтанады.

Тарихшы біреудің беделіне, дәрежесіне қарамай, қандай жолмен болса да қолына түскен материалдар бойынша зерттеу жүргізе отырып, қорытынды жасауы тиіс. Егер де ол біреудің жағымсыз әрекеттерін жасырып, оның тек қана жақсы жақтарын көрсетуге тырысса, құдай алдында ризашылыққа ие бола алмайды. Мұны құдай мен пайғамбарға жасалған күнә деп бағалауға болады.

... Бұлғарлар елінде бұрын да, татарлар келгеннен кейін де мемлекеттілік билік болған. Жекелеген аймақтардың билеушілері жоғарғы биліктегі патшаның әмірлерін мүлтіксіз орындап отырған. Кейіннен кейбір себептерге байланысты, әсіресе Ақсақ Темірдің жойқын жорықтары нәтижесінде Тоқтамыс ханның патшалық ету дәуірі бітіп, Жошы хан ұрпақтарынан шыққан шаһзадалар арасында өзара қырқыс күшейді. Соның салдарынан бұрынғы ел аумағында төмендегідей түрлі мемлекеттер пайда болды:

Біріншісі - Қазан мемлекеті. Қазан қаласында Ұлығ Мухаммед хан балаларының мемлекеті құрылды.

Екіншісі - Сарай мемлекеті. Онда Кіші Мухаммед ханның балалары билік жүргізді.

Үшіншісі — Астрахан мемлекеті. Мұнда да Кіші Мухаммед ханның балалары билік етті.

Төртіншісі — Қырым мемлекеті. Қырым түбегіндегі Бақшасарай қаласында Қажыгерей ибн Гиясаддин ханның балалары билік құрды.

Бесіншісі — Ноғай ордасы. Жайық өзені бойындағы Сарайшық қаласында өздерін маңғыт тайпасына қарсы тәуелсіз ұстады.

Алтыншысы — Қазақстандағы қазақ хандары. Барақ хан ибн Кұйыршық, хан ибн Ырыс ханның екі ұлы — Жәнібек пен Керей есімді шаһзадалар, өздеріне бір мемлекет құрай алмағандықтан, өздерін жақтаушыларды және бұзық жолда жүрген басқа да кісілерді ертіп тура келген ауылдар мен қалаларды басып алып, талауға салды. Олар осылай бейбастықтық жасап жүріп, еш жерге тұрақтамай қазақ (тура мағынасында «қашақ») атанды. Беріректе, Әбілқайыр хан өлген соң, олар бас көтеріп, Моғолстаннан лауазымын алып, кең байтақ Дешті-Қыпшақта, бұрынғы Ақ Орда тарабында көшіп жүріп, билікке өз балаларын қалдырды. Олардың балалары біртіндеп күшейіп, Түркістан мен Ташкент қалаларын жаулап алды. Одан соң, Тәуекел хан ибн Шығай хан ибн Жәдік хан Самарқанды жаулап алып, одан Бұхараға барып, Пірмұхаммед ханды қоршауға алады. Сол кезде хан билігі барынша күшейіп, хандықтың ауқымы кеңейе түсті. Хан күн батыстағы башқұрттарды ары қарай ығыстырды. Хижраның 1036-шы жылы (1658) Тәуке хан ибн Жаһангир хан Қазақстанды Ұлы жүз, Орта жүз және Кіші жүз деп үшке бөледі. Ол Ұлы жүзді Төле би, Орта жүзді Қазыбек би, Кіші жүзді Әйтеке би есімді хәкімдерге тапсырады. Кейінірек, әр жүз өз хандарын сайлап, бөлініп, ақырында орыс үкіметіне қарады.

Жетіншісі — Сібір мемлекеті. Қажы Мухаммед хан ибн Ғали мен оның балаларының мемлекеті. Тобыл қаласынан 12 шақырым қашықтықта «Искер» немесе «Сібір» деп аталатын қаласы болған.

...Осы күнгі татарлар Яфес ибн Нұхтың ұрпағы Аленжа ханнан тарайды. Ол Татар және Моғол есімді екі ұлына мемлекетін бөліп береді. Татар мен Моғол өздеріне қараған халықты тайпаларға бөліп басқарды. Олардың мемлекеті Қытаймен, Ұйғырстанмен, Тибет- пен және Сібірмен шектесіп жатты. Моғол мемлекетінің билеушісі Есугей баһадүр ибн Бартай ибн Кабел ибн Түмен ибн Байсоңқар татар билеушісі Темучин ханмен соғысып, оны жеңеді. Осыдан соң оның баласы туылып, оған Темучин есімін берген. Бала 13 жасқа толғанда Есугей опат болды. Бұдан кейін Темучин билеушіге айналды. Темучиннің жастығына байланысты елдегі билікті Үнәк хан жүргізді. Арада көп уақыт өтпей, Үнәк хан мен Темучин өзара жауласты. Бұл жауласу соғысқа ұласып, Үнәк хан жеңіліп, қаза тапты. Осы соғыстағы жеңісіне орай Темучин өзін Шыңғыс хан деп жария етті. Бұл оқиғадан кейін барлық моғолдар мен татарлар бірінен кейін бірі Темучинге бойұсынып, барлық халық ендігі жерде татар деп аталынып кетті. Халықты өз жағына тарта білген Темучин көп жерде өз билігін орнатты. Ол мемлекетін әйгілі төрт ұлына бөліп берді. Бұлғар, Бортас, Хорезм, Қыпшақ, Русь, Башқұрт, Ләһстан, Боржан һәм Әфлак жері үлкен ұлы Жошы ханның, Кабул тарабтары екінші ұлы Шағатай ханға, түп мемлекет болған Қарақорым мен Алмалық үшінші ұлы Үгедей ханға берілді. Жәбәл, Гыйлан, Табаристан һәм Гыйрак тарабтары төртінші ұлы Төле ханға белгіленіп қойды.

Осы негізде Сәкалиба, Дешті Қыпшақ жері һәм Бұлғар мемлекеті Жошы хан ұлысы деп аталды. Жошы ханның өлімі әкесінен бұрын болу себепті Шыңғыс хан Жошының екінші ұлы Батуды хан деп белгілеген. Сондай-ақ оған біраз артықшылықтар беріп, тәуелсіз патша деп таныған. Осыған орай, Батуға қараған иелік Бату жұрты, Берке хан кезінде «Бәрийятел Бәрәкәт» (Берке даласы), Өзбек хан патшалық еткен дәуірде Өзбек елі аталған.

Татарлар Мауреннаһр, Хорасан һәм Хорезмнен басқа Дербентті алып, одан Бұлғарстан, Хазар һәм Дешті Қыпшақ мемлекеттеріне аяқ басқан. Лан тайпасымен соғысқан. Лан халқы қыпшақтармен бірлесіп, татарларға аса қатты қарсылық көрсеткен. Татарлар оларды жеңе алмағаннан кейін қыпшақтарға елші жіберіп, оларға: «Сіздердің діндеріңіз лан дінінен басқа, нәсілдеріңіз де бөлек, сіздер бізге туыссыздар, бізге бірігіңіздер, біз олардан алған мал-мүлкіміздің жартысын сіздерге береміз», — деген. Қыпшақтар осы сөзге сеніп, лан тайпасын соғыс майданында жалғыз қалдырған. Татар ландарды жеңіп, олардың жерін талқандағаннан кейін, тартып алған мал-мүлкінің жартысын уәде бойынша қыпшақтарға берді. Бірақ, араға уақыт салып, татарлар қыпшақтарға күш көрсете бастайды. Татарлар қыпшақтарды ландардан да бетер етіп қырып, олардан берген малынан он есе етіп мал қайтарып алады. Осыдан соң татарлар орыстарға қарсы соғысып, оларды бағындырды. Соның нәтижесінде сауда жолдары кесіліп, сауда тоқтап қалды.

Тобыл, Орынбор, Қазақстан, Хорезм, Шеркесстан, Дон жері, Қажытархан, Самара, Сембер, Қазан, Бұлғар, Тамбов, Пенза, Рязань, Воронеж, Хазар теңізі (Каспий теңізі) бойы, Қырым, Херсон, Бессарабия, Богдан (Молдавия), Эфлак (Валахия), Әзірбайжан, Мажарстан һәм Русь мемлекеттері Бату ханның қол астында болды. Мәскеу және басқа да қалалардың билеушілері татар ханының жарлығынсыз таққа отыра алмады. Сондай-ақ олар татар ханына салық төлеп тұрды. Тақтан түскен орыс княздары Алтын Ордаға келіп, сарай маңын паналады.

Мәскеудің билеушісін тағайындау кезінде татар ханы өзінің елшісін сонда аттандыратын. Елші Мәскеуге келгеннен соң хан жарлығын оқып, билеушіні таққа отырғызу рәсімін өткізетін.

Татарлар билік еткен жер «Жошы ұлысы», «Бату жұрты», «Бәррийятел Бәрәкәт», «Өзбек елі» деген атауларға ие. Татар ханы тұрған бас қала — Сарай Саратовтан төменірек, Қажытарханнан жоғарырақ, Еділ бойындағы «Ақтөбе» деген жерде орналасқан. Бұл қаланы 651 (1253) жылы Бату хан салдырған. Берке хан тұсында қала құрылысы қарқынды жүрген. Алайда бұл қала ұзақ тұрмады. Бату ханнан кейін 234 жыл өткен соң (1487 жылы) Сарай қаласы қиратылған. Қазір оның орнында немістер салған, кішірек «Царев» деген қала бой көтерген. Кезінде татар мемлекетінің Жайық пен Жем арасындағы иелігі «Ақ Орда», ал оның батысында жатқан иелігі «Көк Орда» атанған.

... Ока өзені бойында орналасқан Кирмән һәм Мишчар елдімекендері орыс тілінде «Городец» деген жалпы атаумен беріледі. Бұл жерді мұсылмандар «Ханкирмән», орыстар «Касимсова» деп те атайды. Онда 200 жылдан артық уақыт бойы татар хандары мен шаһзадалары тұрған. Қазір бұл өңірде 5 мыңға жақын мұсылман тұрады. Бұл хандық Қазан, Қырым, Қажытархан, Бұхара, Хорезм, Қоқан хандықтары секілді тәуелсіз патшалық болмаған. Кейбіреулердің пікірінше: «Ол тәуелсіз хандық ретінде Қазан хандығымен достық қарым-қатынаста болған. Бірақ кейіннен ол Қазан хандығымен карым-қатынасын бұзып, Мәскеу билеушілерімен достасқан. Ол Мәскеумен бірлесіп Қазанды жаулауға қатысты. Ресейліктер бұдан соң Кирмәнді де басып алды». Енді біреулер бұл хандық жайлы былай дейді: «Кирмәнді орыстардан салық жинау үшін Қазан ханы тұрғызған. Бір уақыт орыстар күшейіп, Кирмәнді сен не үшін Қазанға бой ұсынасың, әскерің көп, тәуелсіз бол деп азғырыпты. Міне, содан кейін Кирмән хандығы Қазан хандығынан қол үзіп, орыстар жағына өтеді».

Осы кітапты жазушы пақырдың пікірінше, Кирмән хандары ешбір уақыт басқа татар хандарынан тәуелсіз болмаған. Ондағы билеушілердің бәрі де «хан» деп аталмаған. «Хан» деп аталғандар бұрындары басқа жерде хан болғаны үшін ғана осы лауазымды иемденген. Ондағы билеушілердің бірінің де атымен теңге соғылмаған, ту көтеру болмаған, мемлекеттік рәміздер жасалмаған. Мұның өзі Кирмән хандығы тәуелсіз мемлекет болмағанын білдіреді. Кирмән хандары билікке мұрагерлік жолмен келмеген. Мәселен, бір хан өлсе, өкімет билігі оның ұлына, яки бауырына көшпеген. Ресей өкіметі Кирмән билеушісі өлгенде оның ұлдары мен туыстарын бір жақта қалдырып, билікке басқа нәсілдің өкілін, Қасым хандығына қатысы шамалы адамды қойып отырған. Билікке келген адам таққа отырарда Ресей патшасына ант беріп, орыс өкіметіне әскери көмек беруге әр кез даяр тұратындықтарын танытқан. Бірақ билеушілерге, хандықтағы мырзаларға деп көп көлемдегі жер - су мен ормандар бөлінген, оларға өз беттерінше салық жинауға ерік берілген. Мұндай жағдайды Иран мемлекетінен де кездестіруге болады. Онда шаһ «жақсылық етемін» деп бір кішігірім өңірге әкімді тағайындайды. Ол әкім шаһтың жарлығы, әмірі бойынша өз иелігінде алым-салық жинап, оның бір бөлігін шаһқа өткізеді. Орыс өкіметі қарауындағы Кирмән хандарының жағдайы да солай болған. Кирмән хандарының қол астында жасаушылар мұсылмандар ғана емес, христиандар да болған. Бұл жағдай орыс өкіметінің Кирмән хандарының ішкі істеріне араласа беруге белгілі дәрежеде кедергі келтірсе керек. Кирмән хандары христиандардың діни істеріне қол сұқпаған. Бүл өз кезегінде Кирмән хандарының Звенигород, Серпухов, Гурьев және де басқа қалаларда әмірлерінің жүруіне мүмкіндік берген.

Ресей мемлекетінің өз дұшпандары болған татар шаһзадаларымен ауызбірлікке келуіне һижрәнің 800 жылы (1397) Ақсақ Темірдің жойқын жорығы да әсер етті. Осы жорықтан соң шаһзадалар арасында ауызбіршілік жоғалып, мемлекеттің әлсіреуі белең алды. 840 (1436) жылы Ұлығ Мұхаммед хан Сарай қаласынан қуылып, Қазан өңіріне келіп, жаңа мемлекет құрған. Ресей патшалары бұл кезде Сарайда татар мемлекеті құлады, ендігі жерде татарларға тәуелді болып өмір сүруден құтылдық деп есептеді. Осындай ойдағы Ресей патшалығына ендігі жерде Қазан хандығының бой көтеруі ұнай қоймады. Орыс патшасы Қазан хандығы құрылғаннан соң, араға біраз уақыт салып, күшейіп, баяғы үстемдікті орнықтырады деп секемденді.

Шариғатта да, әдеттік ғұрыпта да патшалық етудің өзіндік бірегей жолы бар. Патшалық етудің мұрагерлік немесе сайлау негізінде жүруі тиістігі белгілі. Шыңғыс хан мемлекетінде «Ясы» жолымен билік етуші мемлекет басына келеді. Мемлекеттің әлсіреуіне орай, әрбір шаһзада хан болуға тырысып, өзіне жақтастарды жиып, тәуелсіз патша болуға тырысты. Олардың кейбіреулері Ресейден жәрдем сұрап, оған табынуға мәжбүр болған. Ресейліктер өзіне иек артқандардың түрлі уәделерін алуға қол жеткізіп, оларға құрмет көрсетті.

Осындай әрекет Ресей үшін үлкен нәтижелер берді. Кешегі игі жақсылардан саналғандар Ресейге өздерінің ізгі ниеттілікте екендіктерін танытып, Ресей қайда аттанса, сонда өздерінің мырзаларымен және қызметшілерімен жетіп баратын кейіпке түсті. Олар түрлі соғыстарда Ресейге жақсы қызмет көрсетті. Татар мемлекетінде улы кісілерді орыс өкіметі түрлі жолдармен сатып алып, өз жақтарына аударуға тырысты. Осылайша, хандар арасында біртіндеп дұшпандық артып, екіжүзділік белең алды. Мұндай жағдай орыстардың Қазан және Қажытархан хандарының іс-әрекеттерін алдын ала болжауына септігін тигізіп, олардың қамдануына мүмкіндік берді. Хандықтар Ресейге шабуыл жасауды ойластыра қалса, оны орыстар алдын ала біліп, сақтану және қарсы тұру шараларына көшетін.

...(1449) жылы Қасым ибн Мұхаммед хан Сарай ханы Сайд Ахмет хан әскерінің Ресей мемлекетімен соғысып, оны талап - тонауға түсіргені жайлы хабар алады. Ол Звенигород деген жерден оз қарауындағы татарлармен шығып, Сайд Ахмет хан әскерімен соғысып, Ресейге таланған мал-мүліктерді кері қайтаруға қол жеткізеді. Бұдан соң князь Василий өзінің дұшпаны Шемякамен Углич түбінде шайқасқанда Қасым Василийге көмекке келеді.

872 (1467) жылы Ресей билеушісі Василий Қасымды Кирмәнга хан етіп қояды. Осылайша Кирмәния мемлекеті құрылады. Қасым Кирмән ханы болғаннан соң Қазанда патшалық құрған Ибраһим ханды құлатуға аттанады. Бірақ Қазанды аламын деп аттанған Қасым Қазан ханы Ибраһимнен жеңіліп қайтады. Осы сапардан соң Қасым ұзақ тұрмай, 874 (1469) жылы қайтыс болып, орнына ұлы Даниал келеді.

Ханкирмәндағы екінші билеуші — Даниал.

876 (1471) жылы Ресей билеушісі Василийдің ұлы Иван Новгород қаласын алуға аттанғанда Даниал оған еріп жүреді. Иван Даниалға және оның мырзаларына христиандықты қабылдатуға тырыспайды. Соған орай Даниал Шейлонск соғысында өзінің татарларымен бірге Ресейге зор қызмет көрсетіп, көп сый-сияпат алады. 877 (1472) жылы Сарай ханы — Ахмет хан ибн Кечек Ахмет хан Ока өзені бойындағы Алексин қаласына шабуыл жасағанда Даниал Ресей әскерімен бірге болады. 882 (1477) жылы Ресей билеушісі Новгородқа қайта аттанған кезде де Даниал оған әскерімен келіп қосылады. 891 (1486) жылы Кирмәнда Нұрдаулет хан билік жүргізеді.

Үшінші билеуші — Нұрдаулет хан. Нұрдаулет хан ибн Қажыгерей хан ибн Ғиясатдин ибн Таштемір Қырыми. Қырым патшасы Қажыгерей хан 871 (1466) жылы қайтыс болып, Қырым тағына оның ұлы Нұрдаулет отырады. Қырымдағы шаһзадалар арасында тақталасы орын алуына орай, Нұрдаулет биліктен кетті. Оның Қайдар деген бауыры таққа отырды. Ол да көп ұзамай биліктен кетіп, орнын келесі бауырына берді. 884 (1479) жылы Нұрдаулет бауыры Қайдармен және баласы Пірдәулетпен Мәскеуге келеді. Мәскеу князы оны Даниалдан кейін Кирмәнде хан етеді.

Төртінші билеуші — Сатылған сұлтан. Ол Нұрдаулет ханның ұлы.

Бесінші билеуші — Жанай сұлтан. Жанай ибн Нұрдаулет хан. 914 (1508) жылы Кирмәнда билеуші болғаны белгілі.

Алтыншы билеуші — Аллаһияр сұлтан. Аллаһияр ибн Бақтияр ибн Мухаммед хан ибн Темір хан — Сарай мен Дешті Қыпшақта билік жүргізген Кіші Мұхаммед ханның немересі.

Жетінші билеуші — Шаһғали хан. Шаһғали хан ибн Аллаһияр ибн Бақтияр ибн Мұхаммед хан. 922 (1516) жылы Кирмәнда, соңынан Қазанда билеуші болады. Қазан ханы болған кезінде билікті нығайтуға күш салады. Бірақ бұл әрекетінен нәтиже шықпай Кирмәнға қайта оралады. 974 (1566) жылы Кирмәнда қайтыс болады. Ол көзі тірісінде сондағы биік мешітті салдырады. Татарлардың арасында «Шаһғали қиянат қылып, Қазан қаласын Ресейге берді» деген сөз бар. Бұл сөз шындыққа жанасады. Өйткені ол Қазанды алуға келген орыс әскерінің құрамында болған еді.

Сегізінші билеушінің аты-жөні беймәлім.

Тоғызыншы билеуші — Саин Болат. Саин Болат хан ибн Бекболат ибн Баһадүр ибн Ахмад хан ибн Мұхаммед хан. Сарай патшасы Ахмад хан ибн Кечек Мұхаммед ханның ұрпағы. 975 (1566) жылы таққа отырып, 981 (1573) жылдың басында христиандықты қабылдайды.

Оныншы билеуші — Мұстафағали хан. Мұстафағали хан ибн Ғабдулла ибн Ақкебек хан ибн Мұртаза хан ибн Ахмад хан ибн Кечек Мұхаммед хан. 1591 жылы қаза тапқан.

Әкесі — Ақкебек хан Қажытарханның билеушісі болған.

Он бірінші билеуші — Оразмұхамед хан. Насыретдин Әбел-Фатех Оразмұхамед хан ибн Ундан ибн Шығай хан ибн Жәдік хан ибн Жәнібек хан ибн Барак хан ибн Кұйыршық хан ибн Ырыс хан ибн Бадакөл. Аталары қазақтың әйгілі хандары — Шығай хан, Жәдік хан, Жәнібек хан. Бабалары Сарайда билік жүргізген. 1008 (1599) жылы зұлқижа айының оны күні, жиырма жасында Кирмән тағына отырып, 1019 (1610) жылы рамазанның он тоғызында қайтыс болады.

Он екінші билеуші — Арсыланғали хан. Арсыланғали ибн Ғали хан ибн Көшім хан ибн Мұртазағали хан ибн Абак хан ибн Махмуд хан ибн Қажымұхаммед хан ибн Кұйыршық хан ибн Ырыс хан. Әкесі — Ғали. Аталары Көшім, Мұртазағали, Махмуд, Қажымұхаммед — Сібір хандары. Қалған аталары Бұлғар мен Алтын Орда хандары болған. Арсыланғали 1023 (1614) жылы Кирмән тағына отырып, 1036 (1626) жылы қайтыс болды. Христиандықты оның қабылдағаны жайлы мәліметтер негізсіз емес.

Он үшінші билеуші — Саидбурхан. Саидбурхан ибн Арсыланғали ибн Ғали хан. Анасы әйгілі сейіттерден шыққан — Фатима. Саидбурхан 1029 (1619) жылы таққа отырып, 1065 (1654) жылы христиандықты қабылдап, Василий деген есімді алады. 1090 (1678) жылы қайтыс болады. Өлгенге шейін билікті өз қолында ұстады.

Он төртінші билеуші — Фатима сұлтан. Фатима — Ахмұхаммедсейіт ибн Бұлаксейіт Шаһқолдың қызы. Арсыланғалидың әйелі, Саидбурханның анасы. Ұлы қайтыс болғаннан кейін Кирмәнда билеуші болды. 1094 (1692) жылдың соңында бақилық болды. Фатима өлгеннен кейін Кирмәнға мұсылмандардан, тіпті татарлардан билеуші тағайындалмады. Фатима Кирмәндағы соңғы билеуші саналады.

...1192 (1778) жылы 22 қыркүйекте, сәрсенбі күні, Ресей өкіметі Орынбор қаласында бір мүфтиден және үш қазыдан тұратын «Мұсылман діни басқармасын» ашты. Сол заманда бұл басқарманың басшысы, яғни муфтиі болып Мұхаммеджан тағайындалады. Кейбір сөздерге қарағанда, Кечек Қайнаршыда орыстардың түріктермен жасаған келісімшартына орай, діни басқарма ашылған. Бұл келісімшартта Ресейдегі мұсылмандардың діни істеріне қол сұғылмау, Құран кітаптарын басуға рұқсат беру секілді мәселелер қарастырылған көрінеді.

Османлы Түркия мемлекетіндегі үш қазының үстінен шейх- ул-ислам мен мүфти қарайды. Ресей мемлекеті де осыған ұқсатып «Мұсылман діни басқармасын» үш қазыдан және мүфтиден тұратын етіп құрды. Мүфти діни басқарманың төрағасы іспеттес болды. Мүфтиді тағайындау өкімет қолында қалды. Қазылар болса сайланбалы болып, олар бірін-бірі кезекпен алмастыратын. Бірақ та бастапқы кезде қазылар мүфтидің ықтиярымен белгіленді. Кейінірек Қазан қаласындағы мұсылмандар құрған «Ратуша» деп аталатын мекеме тарабынан қазылар сайланатын болып белгіленді.

Бастапқыда «Мұсылман діни басқармасы» Орынбор қаласында орналасты. Ол кейіннен араға уақыт салып, 1203 (1788) жылы Уфа қаласына көшіріледі. Бұл мекеменің Қазан қаласына орналасуына ешкім қарсылық білдірмейтін. Әйтеуір діни басқарма Уфа қаласына билік орындарының ұйғарымымен орналасып қалды. Бірінші мүфти — Мұхамеджан ибн әл Хусейн ибн Мансұр ибн Ғабдеррахим ибн Әнес әл-Жәбәли әл-Борындыкый. Борындық деп аталатын елдімекенде дүниеге келген. Бастауыш білімді туған жерінде алған. Білімін тереңдете түсу мақсатында Қарғалыға барады. Бірақ ол жерде Ресей өкіметі тарабынан қуғындалады. Ол жерден Кавказға кетіп, сонда «Қазы Ака ахун» деп танылған молда Мұхамед ибн Ғали әд-Дағыстанидан білім алады. Кейбір сөздерге қарағанда, ол біздің мемлекетімізде «Хашияи хыялый» кітабынан бастап, «Ғакаиде Тәфтазани» атты шығармаға дейін оқыған адамдардың біріншісі. Сондай-ақ ол — Еділ бойынан Бұқараға барып оқығандардың алғашқысы. Мұхамеджан Бұхарада қазы Ғабдулваһабтан білім алды. Сонда оқып жүрген кезінде сыра мен шараб жасаған дәндердің қалдығына қосылып пісірілген тағамның халал ма, харам ба екендігін Бұқара ғалымдарынан сұрап, пәтуа алады. Мұндай тағамның жарамайтындығы, харамдығы туралы пәтуаны молда Ғабделғафур ибн Хушбай, халфе молда Рамазан және молда Ғұмер береді. Бұл пәтуа шешімі Еділ бойына да жетеді.

Мұхамеджан еліне қайтып оралған соң Ресей өкіметі өкілдеріне өзін сауатты, білімдар ретінде және патшаға ниеттес екендігін танытады. Орыстармен араласуды, оларға бас июді қаламаған қазақ, башқұрт секілді тағы басқа халықтарды бағындыруда патша өкіметі Мұхамеджанды пайдалануға тырысады. Мұхамеджан бұл іске қызу араласып, Ресей өкіметіне өз пайдасын тигізді. 1191 (1777) жылы оған ордендер беріледі және қылыш табыс етілді. Ел арасында ол генерал дәрежесіне дейін көтерілді деген сөз бар.

Орынборда «Мұсылман діни басқармасы» ашылғанда Ресей өкіметі оны одан әрі пайдалану үшін мүфти етіп тағайындайды. Билік орындарының сеніміне ие болған Мұхамеджан өзі қалаған орынға мешіт салдыруға мүмкіндік алды. Оның «мына жерге мешіт салынсын», «мына кісі пәлен қызметке лайық» деген мөр басылған қағазын билік орындары қайтармады, оның сөзін жерге тастамады. Соған орай, Мұхамеджан қазыларды тағайындауды өз қолына алып, өзіне сенімділерді, пікірлестерін қазы етіп қоятын болды. Оның мұндай әрекеті мұсылман дін иелерінің ашу-ызасын туғызды.

Муфтилігін пайдаланып, «молда» лауазымын сатып, көп дәулет жинады. Өлім сағаты жеткенше 50 мың теңгесі болған. Халық ішіндегі сөздерге қарағанда, Мұхамеджан ақшасының үстінде жатып жан тапсырған.

Екінші мүфти — Ғабдексәлам ибн Ғабдеррахим ибн Мұхаммед әл-Бөгелмәви әл-Ғабдери. Бөгелмә оязында туылып, Қарғалыда Ғаб-деррахман ибн Шариф әл-Кирмәниден білім алған. Орынборда ахун және мешіттің имам хатибы болады. Ресей өкіметіне ізгі ниетте екенін танытады. Орынбор губернаторының талабы мен өтініші негізінде, Мұхамеджан қайтыс болғаннан кейін мүфти болады. 1254 (1838) жылы, зұлхижа айының 10-күні қайтыс болды. Уфадағы зиратқа жерленген.

Үшінші мүфти — Ғабделуахид ибн Сүлеймен ибн Соглук ибн Ғабделхалик әл-Жәбәли әл-Әрбашчи. Әкесі — Сүлеймен Орда имам һәм ахун болған. Ғабделуахид Петербург қаласына барып, онда бай адамдарға жалданып, олардың саудасын жүргізумен айналысқан. Молданың баласы болғандықтан, оны Петербургтегі мұсылман саудагерлері құран оқуға жиі шақырып тұрған. Ол осы жағдайды пайдаланып, Петербургте имам болуға қол жеткізеді. Петербургте ұзақ уақыт тұрып, орыс өкіметіне беріле қызмет етуші ретінде танылады. Ғабдессәлам қайтыс болғаннан кейін мүфти болып тағайындалып, Уфа қаласына келеді. Ол кітаптарды сүйіп оқып, ғалымдармен жиі араласады. Түркиядан кітаптар мен газеттерді алдырып оқиды. Түрік тілінде жазылған жәдігерліктерді оқып, оған түсініктемелер жасайтын. Араб, парсы және басқа да тілдердегі жазбаларды түрік және орыс тілдеріне аударумен шұғылданды. Ресейді ұлы кісілермен араласып, мұсылмандардың мүддесін қорғауды да ойластырды. Бірақ та жәрдем таба алмай, ойлағандарын іске асыра алмады.

Ғабделуахид 23 жыл мүфти болып, Уфа қаласында дүниеден өтті. Жаназасын молда Хүснетдин ахун оқып, 1279 (1863) жылы сафар айында Уфа зиратына жерленді.

Төртінші мүфти — Қажы Сәлімгерей ибн Шаһингерей ибн Юсуф ибн Кұтлұғмұхамед ибн Таукел ибн Мамаш ибн Дәулетмұхамед ибн Оразмұхамед хан ибн Ундан ибн Шығай хан ибн Жәдік хан ибн Барақ хан ибн Құйыршық хан ибн Ырыс хан әл-Шыңғыси. Аталарының бірі 1000 (1591) жылы Ханкирманда билеуші болған Оразмұхамед хан еді. Ол Мәскеудің Борис есімді патшасының қалауы бойынша билеуші болған еді. Оразмұхамед 1019 (1610) жылы сонда қайтыс болады. Қажы Сәлімгерейдің тағы бір атасы Құтлығмұхамед мырза 1147 (1734) жылы Ресей әскерімен бірге елге келіп, Орынбор қаласының негізін қалаған. Құтлұғмұхамед Ресей мемлекетіне көп қызмет сіңіріп, генерал-майор дәрежесіне жетеді. Бұл әулеттен Ресейге қызмет еткендер көп шыққан. Қажы Сәлімгерей мырза Ресей әскері қатарында көп жылдар бойы кызмет етеді. 1269 (1852) жылы ол қажылық сапарға аттанады. Осы сапары кезінде Ыстамбұлда болып, сұлтан Ғабделмәжидке амандасып қайтады. Ғабделуахид қайтыс болған соң, 1282 (1865) жылы Орынбор мүфтиі болып тағайындалады. Діни басқарманың жаңа ғимараты ашылған кезде, сафар айының он үшінде, жұма күні өз қызметіне кіріседі. Мүфти болған соң Қазанға жиі келіп тұрды. Саяхат жасауды жақсы көретін. Тифлис өңіріне саяхат жасап қайтты. Ол кісілерге дос һәм жақсы көрінуге тырысқанымен ғылымнан жұрдай болатын. Бастаған істерін жарты жолда қалдыра беретін еді.

Байлығының молдығына, дәрежесінің жоғарылығына орай, ол сол кезде көп пайдалы істерді тындыра алушы еді. Алайда ол ондай пайдалы істерді жасай алмады.

Мүфти Қажы Сәлімгерей 1302(1884) жылы, рәбиа айының жиырма жетісінде, бейсенбі күні Уфа қаласында қайтыс болды. Жұма күні намаздан соң жаназасын молда Мұхаммед ибн Салих әл-Ғұмари оқыды. Уфа қаласындағы Тасмешіт зиратына жерленді. Ол 82 жасында көз жұмды. Артында балалары болмады.

Бесінші мүфти — Мырза Мұхаммадияр ибн Мұхаммедшариф ибн Баязид ибн Ғабделжәлил ибн Сұлтан ибн Мамет ибн Чубан ибн Тутар ибн Кузай ибн Котлыш ибн Акжол ибн Юлберди ибн Тәңірберді ибн Таукел.

Шыққан тегі — башқұрт. Атасы — Ғабделжәлил ибн Сұлтан Ресей мемлекетіне көп қызмет сіңіріп, біраз артықшылықтарға ие болған. Әкесі мен өзі де башқұрттар үстінен қарайтын «кантон» дәрежесіндегі басшы болған.





ГАСПРАЛЫ (ГАСПРИНСКИЙ) ИСМАИЛ БЕЙ



(1851-1914 жж.)

Гаспринский (Гаспралы) Исмаил бей Украина құрамындағы Қырым автономиялық республикасының Ялта ауданындағы Гаспра кентінде туған. Қырым татарларынан шыққан көрнекті қоғам қайраткері, публицист. Бақшасарай қаласындағы мұсылмандық мектепте бастауыш білім алып, 1865-1866 жылдары Мәскеудегі кадет корпусында оқыды. 1867-1870 жылдары Қырымдағы «Занджерли» медресесінде ұстаздық етті. 1871-1875 жылдары саяхат жасап, Еуропада, Үндістанда және Түркістанда болды. 1876-1880 жылдары Бақшасарай қаласының басшысы қызметін атқарды. 1881 жылы ресей үкіметінің мұсылмандарға, түркі халықтарына байланысты ұстанған саясатын сынға алған «Русское мусульманство. Мысли, заметки и наблюдения мусульманина» атты еңбегін жариялады. Мұсылмандық мектептер мен медреселерде оқытудың мазмұнын, әдістерін жетілдіруді жақтап, оларда математика, жағырапия, тарих, биология, физика, химия секілді тағы басқа пәндердің оқытылуын ұсынды. Жәдидтік мектептер мен медреселерге арнап «Ховаджа субъян» («Балалар оқытушысы»), «Краед түрки» («Түрік хрестоматиясы»), «Рахбер муалимин» («Мұғалімге басшылық») атты оқу құралдарын шығарды. 1883жылдың 10-сәуірінен бастап түркі - мұсылман халықтарын «Тілде, пікірде және істе бірлікке» үндеген «Тәржіман» газетін шығарды. 1905-1906 жылдары өткізілген үш бірдей бүкілресейлік мұсылман съездеріне қатысып, «Ресей мұсылмандары одағы» атты саяси ұйымның Орталық комитетіне сайланды.

ГАСПРАЛЫ (ГАСПРИНСКИЙ) ИСМАИЛ БЕЙ

ОРЫС МСЫЛМАНДАРЫ: ОЙЛАР, ЕСКЕРТУЛЕР ЖӘНЕ БАЙҚАУЛАР.

Симферополь, 1881

Тарихтағы тағдыр жазмышымен бұдан 500 жыл бұрын Куликов даласында солтүстік және шығыс мұсылмандарының, сонымен қатар түрік - татар тайпаларының орыстарға бағынышты болатындығы мәселесі түпкілікті шешілген еді. Ғасырлар бойғы сынақтар мен күрестерден соң толысып, нығая түскен орыс рухы ақыр соңында өзіндік қаһарлылығымен ерекшеленген татарлар билігіне тойтарыс берді. Сол мерзімнен бастап орыс билігі біртіндеп Татария қойнауына ене бастады. Кезінде біртұтас, құдіретті болған, кейіннен ыдыраған түрік - татар тайпалары ақырындап Ресей билігінің қол астына өтіп, оның бөлінбейтін құрамдас бөлігіне айналды. Тарихи сәттеріне орай, Рязань, Қазан, Астрахан, Сібір, Қырым патшалықтары, кейіннен Кавказ өңіріндегі хандықтар бірінің артынан бірі Ресей құрамына енді. Соңғы уақытта Орта Азияның кейбір хандықтары да осы жолға түсті. Біздің пікірімізше, әлі Ресей өзінің табиғи, әрі тарихи шекарасына жете қойған жоқ. Біздің ойымызша, ерте ме, кеш пе Ресей шекарасы барлық түрік - татар тайпаларын қамтиды. Уақытша аялдауларға қарамастан, күшті Ресей Азиядағы түрік -татар тұрғындарының барлығына дерлік өз билігін жүргізеді. Түрікменстан мен Орта Азияны орыстық және орыстық емес деп екіге бөліп тұратын шекара қазіргі уақытта саяси жағынан қажет те шығар, бірақ ол Азиядағы барлық татар тайпаларының басын қоспайынша жасанды шекара болып қалады. ... Бұл тайпалар бағзы замандардан бері табиғи және географиялық жағынан өздеріне ыңғайлы болған Азияның белгілі бір бөлігінде өмір сүріп, өз жері мен елдімекендерін жат жерлік көршілері — парсылардың, ауғандықтардың және қытайлардың шабуылдарынан қорғап келді. Орта Азия тарихы түркі - татарлардың айналасындағылармен күресіне толы. Мұндай күрес ертегідегі Рүстем мен Зораб батырлардан бастап Қашқардағы Жақыпбекке дейін жетеді. Дарынды, жаужүрек хандар тұсында түрік - татарлар топтасып, өзінің географиялық, табиғи шекарасынан шығып, өз көршілеріне қатты соққы беріп тұрған. Мұндай соққылардан соң олар көп ұзамай арнасына тартылған теңіз, немесе шыңдарын қар басқан тау секілді кейіпке түсіп, тынышталып, өзінің тарихи шеңберіне қайта оралатын. Сондықтан да татар мұрасы ретінде орыс шекарасы өзінің табиғи, әрі тарихи шегіне дейін жетуі тиіс. Онсыз орыс шекарасы мықты бола алмайтын секілді. Болашақта, тіпті таяу уақытта Ресейге ірі мұсылман мемлекетінің бірі болуды тағдыр жазатындай, менің ойымша, бұл оның ұлы христиан мемлекеті ретіндегі рөліне ешбір әсер етпейді. Солай бола тұрса да, азиялық шекараның кеңеюі мен болашақтағы бағыты мәселесін қозғамай-ақ, біз Ресейдің қол астында бүгіндері он миллионнан астам діні бірі, тілі бір және әлеуметтік - қоғамдық тұрмыс-салты ұқсас түркі - татар тайпасы бар екендігін баса көрсеткіміз келеді.

Бұл тайпа еуропалық және азиялық Ресейдің кең-байтақ жерінде орыстармен немесе басқа ұлттармен араласа таралып жатыр. Алайда, өзіндік және басқа діни - тұрмыстық тіршілік жағдайлары бар бұлар біздің кең-байтақ отанымыздың халықтары арасында барынша ірі бірлік болып көрінеді және де, менің ойымша, олардың тағдыры қоғам мен мемлекеттің байсалды назарына ілігуге тұрады.

Орыс өкіметінің бағынған түрік - татар тайпаларына деген қатынасына қараб, біздің байқағанымыз — оның түрік - татарлардың ішкі бітімі мен құрылымын аз білетіндігі. Татарларға деген орыс үстемдігі осы күнге дейін, менің білуімше, мынадай түрде көрінді: мен қожайынмын, ал сіздер төлеңіздер де қалауларыңызша өмір сүріңіздер. Бұл өте қарабайым, бірақ барынша мазмұнсыз... Расында, орыстар мен татарлар арасында қандай қатынас орнауы керек? Татарлар, орыс мұсылмандары орыстарға, керісінше, орыстар татарларға қандай қатынаста болуы тиіс? Орыс өкіметі бұратана мұсылмандарға байланысты қандай игі мақсатқа ұмтылады? Олар үшін орыстар не істеу керек және қалай істеу керек, сондай-ақ олардан не талап етеді? Орыстар мен орыс мұсылмандары бір заңға бағынып, бір жерде кездейсоқ жолаушылардай тұруы керек пе, әлде біздің ұлы отанымыздың үлкен отбасының балалары ретінде олардың арасында туыстық қарым -қатынасты дамыту қажет пе?

Орыс өкіметінің орыс мұсылмандарына қатысты қимыл-әрекетін реттеп, қанаттандырып отыратын идея қайда?

Соңғы кезде Ресейдің Шығысқа жасаған ұлы өркениеттік миссиясы жайлы жиі оқып, естуге тура келіп жатыр. Өте жақсы, тамаша. Бірақ бұл миссия неден көрінуі керек? Бұл миссияның мазмұнын кадилерді — уез бастықтарымен, наибтерді — приставтармен, бектіктерді — облыс және губерниялармен, десятиналарды — жан басы және басқа салықтармен, жібек шапан мен бешпеттерді — дворяндық жағамен ауыстыру ғана құрағаны ма, әлде басқа істелер шара қалған жоқ па?

Мұсылмандар арасындағы орыс өкіметінің барлық басқа көріністері жел диірменінің қанаттарының жылдамдығындай бірін - бірі өзгерткеннің бірінен, мектептердің ашылуы мен жабылуынан, бұқараға түсініксіз бөлектеу, шектеу, көптеген даулардан және мұсылмандарға дейін уезд бастықтары қоңырауының үніндей ғана боп жететін түрлі соттар мен басқармаларда қатталып қалған көптеген заңдар мен бұйрықтардан, жеңілдіктерден байқалатын, қоғамдық тәртіп пен сақтықты және мемлекеттік қазына талаптарынан әрі аса алмады, және де көп жылғы шығын мен қызметі қандай нәтиже берді? Мұсылмандарды қоғамдық және ақыл-ой жағынан бөлектеу, түпсіз надандық, олардың қызметінің барлық саласындағы меңіреулік, өлкенің де және шеткері аймақтардың да халқының біртіндеп кедейленуі — бүгінгі таңның көрінісі.

Мен, біздің орыс отандастарымыздың мұндай қайғылы нәтижелерді тілемек түгіл, күтпегеніне кәміл сенемін; олар азаматтардың өркениетті ісі игілікті боларына шын сеніп еді. Алайда бұдан мәлім болған деректер өзінің көңілсіз сипатын өзгертпейді.

Бұратаналар туралы, Ресейдегі мұсылмандар туралы мәселе, маған белгілісі, ешқандай да қаралмаған. Тіпті әдебиетке қажет материалдар да жоқ, сонда да болса, меніңше, ол туралы ойлау керек. Бір құдіретті күш Ресейдің қол астына және бодандығына жер байлығы мол мұсылман бұқарасын берді және береді, Ресейді Еуразия мен Азия арасындағы, ғылым мен надандық, ілгерілеу мен тоқырау арасындағы табиғи делдалдықты жасайды.

Орыс мұсылмандары арасында өркениет тарататын биік идеямен рухтанған қатаң мақсатты, жүйелі саясаттың жоқтығы әлі күнге сезіліп тұр және де ол біз үшін, орыс мұсылмандары үшін, сондай ақ біздің отанымыз үшін ащы жемісін аз әкелген жоқ. Солай, мысалы, қай жерде мүмкін болса, сонда біз ата-мекенімізді, киелі жерімізді, отанымызды тастап, бір құдай ғана білер жерлерге кете бардық (қырымдықтар, бессарабтықтар, кавказдықтар), алайда барар жер, басар тауымыз да жоқ еді, біз өзіміздің тар әлемімізге кете бардық (ішкі губерния мұсылмандары).

Орыс мұсылмандары орыс мемлекетінің мүддесін сезбейді және мойындамайды; оған оның мұңы мен қуанышы таныс емес, оған орыстардың жалпы мемлекеттік мүдделері мен идеялары түсініксіз.

Орыс тілін білмеу оларды жалпы адамзаттық құндылықтардан былай қойғанда, орыс ойы мен әдебиетінен де бөліп тастады. Орыс мұсылмандары басқа адамзаттан бөлініп қалғандай, өзінің түсінігінің және ой-өрісінің тар, қапырық саласында қала берді, күнделікті бір үзім нанды табудан басқа идеалы болмады.

Констинаполь, Смирна, Каир секілді орталықтардағы мұсылман қоғамдарының орыс мұсылмандары қоғамдарын барлық жағынан басып озғаны таңдантады, ол мұсылмандардың арасында сіз Еуропаны сезінесіз, жаңа, тіпті азиаттық емес идеялар мен ұсыныстарды естисіз; оның үстіне бақшасарайлықтардың, қазандықтардың, Қасымовшылардың және басқалардың қазіргі жағдайы бізге Иван Грозный, Ермак және Шотан — Герейдің кезіндегі материалдық және рухани көріністі елестетеді. Тек қана бүкіл Литваға шашырай таралған, өзінің мұсылмандық дәстүрін қатаң қорғап, сақтап қалған литвалық мұсылмандардың аз санды қоғамдары ғана бұған кірмейді, өйткені олар еуропалық мәдениет пен өмір салтын тамаша меңгерген және де ақыл — ой дамуы жағынан орыс мұсылмандарының көш басында келеді.

Орыс үстемдігінің мұсылмандарды прогресс пен өркениетке бастамауы, орыс - татар меңіреулігіне, материалдық қылмысты былай қойғанда, жаңа өмірдің лебімен дем алуына әкелмеуі іс жүзінде көңілсіз іс. Ол аз болса, мен жүрегімді сыздата қосарым — орыс үстемдігі кезінде татарлардың мектептері жазуы арқылы көрініс берген рухани дамуы құлдырап кетті.

Жартылай бұзылған, құлаған ескіден қалған жазуы бар жәдігерліктер, бір кездері жазылған, осы күні майланып, шаң басқан кітаптар татарлардың бір кездері жаза білгендігін және көркем сөйлей алғандығын, терең ойдың түбінен маржан тергендігін, Хафиз шығармаларының көркемдігін, Шейх — Садидің адамгершілігін, Ибн- Сина және басқа араб пен парсы жазушылары мен философтарының ұшқыр ойларын түсінгендіктерін көрсетеді.

Орыс мұсылмандары, біздің мемлекетіміздің заңы бойынша, орыстармен бірдей және де кейбір жағдайда олардың қоғамдық және діни дәстүріне деген құрмет қандай да бір басымдылық пен жеңілдіктерге ие.

Саяхаттар мен бақылаулар мені бірде-бір халық, өзіне бағыныштыларға, өзінен бөтен тайпаларға осылайша, біздің үлкен ағамыз, орыстар, секілді адамгершілікпен және шын пейілмен қарамайды екен дегенге сендірді.

Мейлі қарабайым болсын, мейлі зиялы топқа жатсын, орыс адамы тар тайпалық өзін-өзі дәріптеуге бармай, бір заңға бағынып, өзімен қатар өмір сүріп жатқандарға өз адамдарындай қарайды. Маған париждық және лондондық жоғары білімді қоғам арасында арабтар мен үнділердің қандай ыңғайсыз жағдайда қалғандарын көруге тура келді. Азия балалары өздеріне деген жасандылықты, кемсітуді сезінді. Мұны маған Францияда сауда жасаушы, я кызметте жүрген алжирлік текті көптеген арабтар дәлелдеп айтып берді. Бұл тайпалық мақтаныштың немесе өзіндік пікірдің сипатын мен түріктерден де байқадым, оларда еуропалық сыпайылық болмағандықтан, айқын көрінеді.

Аллаға шүкір, орыстардан мұны көрмейсіз. Зиялы қоғамға қабылданған қызметкер немесе оқымысты мұсылман, орыс көпестері арасындағы саудагерлер, қарабайым жүкшілер, даяршылар өздерін орыстар секілді еркін сезінеді, өзінің шыққан тегіне, орыс коғамының қатынасына көп алаңдай бермейді, сондықтан еуропалық қоғамдармен таныс білімді мұсылмандар орыстарға көп ұқсайды. Бұл орыс ұлттық мінезінің, қасиетінің байқалар, байқалмас іздері, орыстардың және олармен катар өмір сүріп жатқан тайпалардың болашағы үшін аса маңызды екеніне мен кәміл сенемін.

Орыс бұқарасы тайпалық, ұлттық санадан айырылған дегенді жиі оқып, естіп жүрмін. Мұндай келеңсіздікке орын жоқ екенін отан соғысында және одан бұрынғы ауыр жылдардағы орыстардың ұлттық болмысын дәлелдеуі байқатады. Ал енді орыстардың анау-мынау оқиғаларды шу - даусыз бітіре салуы, бұл ұлттың ерекшелігі деп ойлаймын және де жақсы мінез деуге болады.

Француздар мен немістер көп оқ шығарып, көптеген демонстрациялық, рәміздік процестер өткізіп, орынды, орынсыз қанатты сөздер айтар еді, ал орыстар болса, шын көңілмен қолыңды бекем қысып, шіркеуге барып, мінәжәт етеді, түк болмаса, шоқынады. Мысалы, Ресей мен ресейліктер жуырда Ресей тарихындағы маңызды күннің бірі Куликов шайқасының 500 жылдығын тойлады. Иә, не болды? У-шу, ешбір жасанды көркемдеу, демонстрация, және көл-көсір сөз болған жоқ ... Шіркеудегі мінәжат, баспасөздегі оқиғаға берген сипаттама және ұрыс өткен даладағы дін жоралғысы — болғаны осы. Қалай десек те, орыс мінезінің бұл сипаты барынша ұнамды және толық құрметтеуге тұрарлық деп ойлаймын.

Куликов шайқасы күніне орай - тарихқа қатысты екі ауыз сөз. Бұл күнді Ресейдің өркендеуінің, ал татар үстемдігінің біртіндеп құлауының шегі деуге боларлық екені белгілі. Осы үстемдік туралы маған көп оқып, естуге тура келді және де маған бұл жерде әліде көп нәрсе айтылмаған, жазылмағандай көрінеді. Әдетте айтады ғой: татар үстемдігі Ресейге қисапсыз шығын әкеліп, өркениеттің дамуын Sip - Heine жүзжылдықтарға шегерді деп. Бұл әбден дұрыс; алайда, мен ойлаймын, осыншама жылғы Ресейге өзге тайпаның жасаған үстемдігі Русьті тып-типыл қылып жойып жіберер еді. Бұған славяндық шеткері аймақтағы оқиғалар мысал бола алады. Татарлар, мырзалар ретінде салық жинады, Азия балалары ретінде жақсы қыздарды жиі ұрлап кетіп отырды, ал енді Русьтің тұрмыстық, діни өміріне еш тиген жоқ. Мен тарихшы емеспін, оңай жаңылысып кетуім мүмкін — дегенмен де маған татар үстемдігі туралы айтқанда, олар Русьті өзге күшті де мінезді жат жерліктердің әсерінен қорғағанын, бірінші рет Куликов даласында батыл қойылғанын, Русьтің бірлігі идеясының тууына мүмкіндік бергенін де ойлау керек сияқты.

Егерде, расында, осы мағынада біз, татарлар, Руське пайдалы болсақ, онда «қарыз өтелуімен сәнді» демекші, өтем ескі азиялық емес, еуропалық теңгемен төленуі үшін, бізге тек салық жинап қана үстемдік етпеу керек, жаңа еуропалық ғылым, жалпы білімнің біздің арамызға таралуына жағдай жасалуы тиіс. Рас, осы күнге дейін орыстар өздері оқып-үйреніп келді, ал қазір бізге оқытушы және тәлімгер бола алады.

Мені заң жүзінде орыстармен тең болғанына қарамастан, мұсылман бұқарасы орыстың отанында кездесіп жатқан мәселелерге қатысты бөлектеушілік, селқостық енжарлық кейітеді. Бұл кейісті көрініс империяға жаңа қосылған тек шет аймақтарда ғана емес, сондай-ақ татар мұсылман жұрты бар ішкі губернияларда да байқалады. Көптеген жазушылар мен саяхатшылар мұндай жағдайды ислам рухының қастығымен түсіндіруге бейім, бірақ қазіргі жағдайда мұндай түсініктеме бір жақты және қате. Маған, мұсылманға, бұл мәселе өте таныс, сондықтан да мен діннің онда еш қатысы жоқ деп батыл мәлімдей аламын. Асырай баққан жерге және өзін қорғап, қолдап отырған әмірге деген сүйіспеншілікті уағыздайтын ілім саяси жағынан оқшаулануға, бөлектенушілікке орын қалдырмайды. Мен көрсеткен ақиқаттың себебі басқада, оны біз кейінірек, кезегіне қарай, көрсетерміз.

Иә, құрметті орыс отандастар, бізге білім мен жарыққа шығу керек: Өстіп шынайы кірісіңіздер және бізге білім мен жарық беріңіздер, әйтпесе сіздердің үстемдігіңіз қытайдікінен де төмен болып, үстемдік үстемдік үшін болып қалар, оларда мыңдаған жылдар бойы бір нүктені айналып келе жатқан сенімді де өлшемді механизмі бар үстемдік өнері барынша жетілдірілгендігі баршаға мәлім ғой.

Ресейде туып, тұрып жатқаннан кейін, жалпы мемлекеттік заңдарына бас иіп, әрі қорғауына ие болғандықтан да, барлық салықтар мен міндеткерлікті өзгелердей атқарып жатқаннан кейін де орыс мұсылмандары өзінің міндетін басқа да Ресей азаматтарымен бірдей өтейді. Бірақ бұл аз. Мүмкіндігінше, бұл сыртқы, ресми байланыс бара-бара адамгершілік сипат алғаны жөн: ол әрдайым санада саяси қажеттіліктен ғана бекіп, жанданып қоймай, сонымен бірге ішкі тарихи қажеттілікті, пайдалылықты сезіндіру керек, орыс мұсылмандары ұлы Ресеймен тағдырлас бола отырып, өздеріне өркениетке, білім мен прогреске ыңғайлы жол ашылғандығын сезінулері қажет. Бұған қалай қол жеткізу керек? Үстем және білімді тайпа ретінде орыстар мұсылмандарға қалай қарауы керек? Мемлекеттік мүддені сақтау үшін, сонымен бірге мұсылмандардың жан - жақты жетілуі үшін және орыстармен, Ресеймен және оның білімі - мен біте жақындасуы үшін орыс өкіметі бұратана мұсылмандармен қандай қатынаста болуы шарт? — Міне, барынша зерделей қараб, тыңғылықты талқылап шешетін мәселе осы болса керек және де бұл шешім кең-байтақ орыс еліне және оның миллиондаған орыс мұсылмандарына игі жақсылықты тілесек, мақсатты шараларды іске асыруы керек.

Орыс өкіметінің, орыс саясатының орыс мұсылмандарына деген қарым-қатынасы негізінде қандай жетекші принциптер жатқандығы бізге белгісіз. Әдебиеттер бұған қатысты ешқандай сілтемелер бермейді: мұрағаттар бізге жабық, алайда бізге мәлім болған хаттар мен басқа да деректердің үзінділеріне сүйене ой қорытсақ, үкіметтің орыс мұсылмандарына қарым-қатынасында ешқандай принциптер басшылыққа алынбайды, мәселе қай жерде, қай уақытта өткеніне орай ыңғайластырылып шешіле береді. Дәл солай, мысалы, үкімет, сонымен жергілікті әкімшілік қырым татарлары эмиграциясы кезінде анық көзқараста болмады, біресе бұл дұрыс құбылыс деп бағалап, қолдады, біресе зиянды құбылыс деп кері тартты. Дәл осылай, мұсылмандардың халық ағарту саласы да айқын мақсаттың жоқтығын көрсетті: оларға арналып мектептер ашылды, бірақ бұл мектептер топырақ құрамы айқын емес жерге отырғызылған өсімдіктей, еш жеміс бермеді және де уақыт өте келе ізсіз жоғалды.

Осы очеркте бізді қызықтырған мәселелерге жалпы сипат беруді қалап, біз оқушы назарын көптеген оқиғаларға аударып, қиындатып жатпай, тек өзіміздің ойымыз бен пікірімізді дәлелді көрсете аларлық кейбірін көрсетумен шектелдік.

Әртүрлі тайпадан тұратын кез келген мемлекет, кез келген үстем халық өзінің болашағының беки түсуі мықты болуы үшін бірігуге, әр тайпалы елді біркелкі етуге ұмтылатыны барынша түсінікті, әрі барынша табиғи. Әйтсе де бұл ұмтылыс барынша заңды болғанмен, оған жету жолдары сан түрлі және қате таңдалған жолдар мен құралдар мақсатқа жеткізбей, сол ұмтылысты зиянды да адамгершіліксіз етуі мүмкін. Тек іс-қимылдарды тыңғылықты зерттеп, біржола білгенде ғана, тек игілікті идеяларға құрылған шынайы қызығушылық қана әр түрлі тайпалы мемлекеттегі бірлікті жасаудың барынша икемді де сәйкес келер шарттары мен құралдарын табуға қол жеткіздіреді. Тарих бізге өзге тайпалардың үстем тайпаларға қатысы теңдей болғанда ауыр, қанды оқиғалар мен төңкерістер мемлекеттегі бірлікті нығайтудың қате құралдары мен жүйесі ретінде және адамгершіліксіз қолданудың нәтижесі ретінде көрініс беретінін байқатты, ал үстемдік етуші тайпалар көп болғанда түрлі елдердің және облыстардың ақыл-ой және материалдық дамуы тежеліп, бұл әрине, мемлекеттік өмірдің барлық жағына зиянын тигізбей қоймады.

Тарихты зерделей отырып, біз мемлекеттік бірлікті нығайтуда бөтен тайпаларға катысты әр мемлекет әртүрлі саясат жүйесін, шарттар мен принциптерді қолданатынын байқаймыз. Бізде, Ресейде, бірнеше жүйе қолданылады, біреуіне бір түрлі, екіншісіне екінші түрлі; осылай, мысалы, мемлекеттің поляк және финдік губернияларға қатысын айтсақ болады, ол басқа бұратаналар мен облыстарға қатысты. Қатынас қандай болса да, мақсат біреу — ол мемлекет бірлігі. Оған барар жол екеу: біреуі — қанды, былайша айтқанда, химиялық бірлікке ұмтылу, бұдан ассимиляциялық, орыстану жүйесі туады, екінші — адамгершілік, рухани ассимиляция, мұнда халықтардың ұлттық ерекшелігі, еркіндігі, өзін-өзі басқаруы принциптері сақталады.

Саясаттың бұл жүйесінің біріншісі соңғы жиырма жылдықта Польшада, екіншісі бұрыннан Финляндияда қолданылады. Біз аталған жүйелердің Ресейдің қай бөлігіне қайсысы ыңғайлы деп талдап жатпаймыз, бірақ жүйелердің практикалық маңызы туралы жалпылама бірнеше ескертулер жасағымыз келеді.

Ассимиляциялық саясат жүйесі, қандай әдіспен жүргізілгендігіне қарамастан, бір халықтың құқын шектейтін болғандықтан, онша ұнамды емес. Оның пайдасы жөнінде біз ақтап аларлық онша дерек болмай тұр, өйткені бұл бір халықты екінші халықтың жұту саясаты, біздің отанымызды бұл «орыстандыру» саясаты; яғни орыстардың өзге халықты жұтуы мағынасында. Мекемелік шаралар, тежеулер мен ынталандырулар арқылы бір халықты қалаған үлгісінше қайта жасамақ болған қызу патриоттар әдебиетте де, әкімшілікте де бар екені даусыз. Мен бұл тілекке қарсы ештеңе айтпас едім, егерде оны қысқа мерзім ішінде жүзеге асыру мүмкін болса. Бұл іс патриотизм негізінде суды келіге түйгендей және болымсыз іске әуре болушылық. Қандай да бір халықты осы үлгімен тарихи және мәдени жағынан қайта жасау үшін алғашқы халық болып жаралғанда қанша жағдай мен уақыт керек болса, соншасы тағы қажет боларына біз кәміл сенеміз; өйтпегенде, жер бетіндегі мыңдаған жылдар өмір сүрген қаншама халық жоғалып кетер еді, сонау ерте заманда да жұтылу әдісі және ассимиляция қазіргідей жай жүрмесе керек... Тарих бізге толық араласып кету, бір халықтың, тайпаның екіншісіне жұтылып кетуін, мысалы, англо-сакстардың Британиядағы немесе арабтардың жаулап алғаннан кейін Солтүстік Африканың жергілікті халқымен араласып кетуі секілді бірді — екілі оқиғалар болмаса, көп үлгі етерлік мысалдарды баяндамайды. Бірақ, еске түсірейік, мысалға келтірілген оқиғалар болған кезде ешқандай кабинеттік жобалар мен мекемелік түсініктеріміз жасалған тарихи ақиқаттар мен жағдайлар іске асты.

Ассимиляциялық саясатты жақтаушылар Танымға ақиқат ретінде сүйеніп, ассимиляциялық саясаттың іске асатынын дәлелдеп бағады. Бірақ бұл әсірелеп жіберу емес пе ? Тіпті германизация соншама табысқа жетсе, оның тірі, өмірлік жағдайлары қандай болғанына, халықтың қасиетіне, оған мекемелік бұйрықтар, баяндамалар, жеңілдіктер, қуғын-сүргін т.б. қаншамалықты әсер еткеніне терең үңілу қажет секілді... саясатшы осылайша бәрінің ара жігін ажыратып алмаса, ескі болжамдар мен түсініктер негізінде оңай жаңылысуы мүмкін...

Барлық тайпаларда ассимиляция қабілеті күшіне және қарсы тұруына қарай әртүрлі. Бір халықтың екінші халықты толық ассимиляциялауы жөніндегі әңгімеден сақтану қажет, жеке оқиғалармен әуестенуге ұрынып, ассимиляцияның болмайтын жүйесі құрбандығына әділдік пен прогрестің қасиетті принциптерін шалмау керек.

Мемлекетті мекендеген тайпаларға жан-жақты теңдік және ұлттарға құрмет деуден шығатын саясаттың екінші жүйесіне келсек, біз оның мемлекеттің бірлігі ісіне тамаша қызмет ететіндігін, еңбек пен өмірдің таңдалуы түрлеріне, прогреске, білімге жағдай жасайтынын байқаймыз; шындық пен әділеттіліктің жүйесі ретінде ол әлемнің көптеген өркениетті елдерінде қолданылады және өте ұнамды. Тайпалық ерекшелік пен жан-жақты теңдіктің негізінде Құрама штаттар мемлекетінде немістер, француздар, ағылшындар, Швейцарияда

— немістер, француздар және итальяндықтар бақытты өмір сүріп жатыр, ал бұлар По, Тибр және Рейн бойында өзара жолықса, бір-бірін тұншықтырып жіберуге дайын. Австро-Венгрияда немістер, славяндар, мадьярлар, итальяндықтар, еврейлер және т.б. мемлекет бірлігін әлсіретпей, қайта нығайта түсіп, біреуді ауыздықтау және жұту дегеннен аулақ, әрине, бейбіт түрде өмір сүріп, дамып жатыр...

Бізге біреулердің мемлекеті мен халқын мысалға келтірудің қажеті не, өзіміздің үйімізде де ондай қызыл тілге тиек болар мәлімет көп емес пе ?.. Біз мекемелердің, тіл мен әдебиеттің және жалпы Финляндиядағы халықтың кейбір дербестігіне қарамастан, Польшадағы орыстандыру рухындағы әрекет етіп жатқан орталықтандыру мен сан түрлі шектеулерге қарамастан, бірінші ел екіншісіне қарағанда көбірек орысшыл деп ойлаймыз.

Мұның бәрін айта отырып, адамдар арасында орын алған сыйластық, тендікті мойындау және мүдделердің бірлігі жалпы адамзаттық топтар мен халықтардың қатар өмір сүруіне негіз болса, тіршілік ету жеңілдейді дегіміз келеді.

Жеке адамдар қарым-қатынасында қара дүркін күштен өзге реттеушіні білмеген кездер де болған, ал қазір, аллаға шүкір, бұл қатынаста шындық пен ұлт аз рөл атқармайды. Біз мемлекеттік, қоғамдық өмірде осындай прогресс орнарына үміт артамыз, бұл кезде қоғамдық ұлт жеке адамдар ұяты дамуы деңгейінен анағұрлым жоғары болады.

Соңғы айтылған ой мен үміт кейбір оқушылардың езуін тартқызуы мүмкін. Олай болса, мен анам 13-14 жасымда айтып берген бір әңгімесін, барлық мұсылман баласы білетін әңгімені айтып берейін, ол жоғарыда айтылғам ой мен үмітті түсіндіре алады ... Кез келген ханды немесе патшаны әділ деп айтуға болмайды деп басталады әңгіме, өйткені әділ болу оңай емес. Біздің пайғамбар ертедегі бір патшаны—Әділ-Нух-Ширванды «әділетті» деп атауға рұқсат беріпті, өйткені ол өзінің байтақ та бай және бақытты империясында тұратын барлық халыққа әр уақытта әділ қарабты. Бір күні ол өзінің ордасының халқына қонақасы беріпті, үлкен дастархан үстінен жастар мен кәрілер, байлар мен кедейлер, христиандар мен мұсылмандар қатар отырып дәм татыпты. Әділ-Нұх-Ширван қонақтарға караб, қуанып қалыпты. Ac соңына қарай ұлы патша қабағын түйіп, қонақтарға былай депті: «Мені мейірімді және әділ дейді, мен қырық жыл патшалық құрып, енді ғана байқағаным, өзімнің бір кемшілігім болды, бұл үшін Алла тағала жазасын тартуға болады. Мен бір үстелдің басына жас пен кәріні отырғызыппын, жастар асығады, кәрілер жете алмайды, олар бір-бірінен қысылады, яғни олар да, бұлар да менің назарымнан, тыныштықтан айырылған. Мен бәріне бірдей қарамауым керек еді, сондықтан да «әділетті» деген атқа лайық емеспін. Осы қатемді түзеу үшін Алла-тағала менің күндерімді ұзарта көр!».

Көптеген мұсылмандар құқық, шындық туралы түсінікті атышулы кітаптардан емес, осы әңгімедегідей салыстыру мен теңестірулерден ;шығатынына, оқушым, сенуіңізге болады.

Орыс мұсылмандарына тікелей қатысы бар сол естеліктерден еріксіз шегініс жасағанымызға кешірім сұрай отырып, әрі Финляндияда қалыптасқан жағдайдың да, Польшадағы орыстандыруға ұмтылыстың да оларға қатыстылығын қамту мүмкін емес, сондықтан да қажет де емес деп алдын ала ескертіп, біз оларға қайта ораламыз. Біз бұл жерде келесі мәселенің басын ашып алуға тырысамыз: орыс мұсылмандарының Ресеймен және оның ғылым-білімімен саналы түрде қоғамдық және мемлекеттік бірлігіне қандай жолмен ұмтылу керек? Аталмыш естеліктердің барлық мақсаты қойылған мәселені шешуге қарай ойысады. Жоғарыда біз мұсылмандардың Ресейден алшақтығы, оның өміріне қатысты енжарлығы туралы еске салған болатынбыз. Бұл орыс мұсылмандарының анау-мынау саяси ілтипаты немесе ұмтылысынан болып жатқандығынан емес, ондай нәрсе оларда жоқ та. Мұсылманға оны кім билейді бәрібір дерлік, — ол өзінің заңы бойынша бағынуға міндетті, — тек қана билік әділ болса және оның өмірінің діни -тұрмыстық тұстарын қыспаққа алмаса болғаны. Осы жағдайда ол қоршаған ортаға жау да болмайды, ізет те етпейді; ол енжар бола бастайды. Өзінікі еместің бәрі оны қызықтырмайды, оның біліміне, дағдысы мен наным сеніміне қатысы жоқтың бәрі оған жат және қажеті жоқ. Өмірдің қандай жағдайы үшін болса да, ақыл-ой мен жүректің қандай мәселесі үшін болса да, ол тәжірибенің, сын мен ғылымның көмегін қажет етпейді — мұның бәрін ажал мен тірліктің барлық мәселесіне мәңгілік өзгермейтін жауаптары мен сілтемелері бар мәңгілік Құран ауыстырады.

Тұрмыс пен өмірдің әлеуметтік-қоғамдық жағдайының әсеріне қарай, орыстар мен мұсылмандар ой мен идеялар алмасу мүмкіндігінен айрылған барлық қатынас «сатып ал — сат» дегенге құрылған, содан соң бірі оңға, бірі солға кете барады. Тіл мен тұрмыстың, жағдай мен наным-сенімнің әртүрлілігі өзара жақындасудың, ниеттер мен мүдделердің тоғысуының дамуына мүмкіндік туғызбайды, сондықтан орыстық өмір мен қызметтен мұсылмандық бөлектенудің себебін саяси және басқа астардан іздеудің қажеті жоқ.

Мұсылманды жалпы орыстық отандық өмірге қызу да ниеттес қылып жақындастыруға тұсау болатын нәрсе білмеушілік, түсінбеушілік және кикілжің екеніне мен толық сенімдімін. Исламшылдық тікелей бұл жерде тіпті кедергі жасамайды. Іске барлық жерде кедергі жасайтын және бұзатын одан да күштілеу және көнелеу нәрсе бар — бұл надандық, онымен күрес осы күнге дейін қажетінше жолға қойылмаған және ең үздік мұсылмандар мен орыстар бұл күрес үшін бірлесе қимылдауы қажет.

Шын мәнінде, орыс мұсылмандары Ресейді және орыстарды жақын білмесе және олардан өз тілін білмейтін бастық ретінде ғана кездестірсе, қалайша шынайы таниды; салық, баж, марка және басқа алым-салымдар түрінен басқа не біледі?.. Мұсылманның жаңа және ескі сотта жариялылықта қандай шаруасы бар? Бұл және басқалар ол үшін қара түнек тиесілі салығын алған соң. Жергілікті тұрғын ретінде мұсылман үшін саусағының ұшын да қимылдатпайтын қалалық және земстволық мекемелерде қандай шаруасы болсын?

Өзіндік мүддесі мен мәселелері бар орыс ғылымы мен баспа сөзінде несі бар, бұлардың біріншісінің барына күмәнданбағанымен, екіншісінің тілі мен ұмтылысынан хабары жоқ... Мұндай орта мен жағдайда ешқандай ынтымақтастық, саналы тілектестік болмайтын нәрсе, керісінше, түсінбегендіктен бе, қателіктен бе кейде мұсылмандар арасында күңгірт үміт, болашақтан қорқу, ырықсыз ыза сияқты жағдайлар туып, өзімен-өзі тұйықтала түсуге әкеледі. Мысалы, жалпыға бірдей әскери міндеткерлік енгізілуде қырымдықтар бірінші рет әскери қызмет өтеуге шақырылды, бірақ ешкім халыққа алдағы міндеткерлік жайлы толық түсініктеме бермеді, сондықтан жүз ауыздан шығып жатқан, көбіне лас, опасыз деректерге сүйенген қырық жасқа дейінгілердің бәрі әскерге алынатын болыпты және Ресейдің жан - жағына жіберіледі екен деген хабарлармен татарлар құлақтанып қалды. Татарлардың дүрлігіп қалуы түсінікті де, дүрлігу мен бақытсыздыққа жол бермей, халықты тыныштандыру үшін айтарлықтай төзім, уақыт, тәжірибе және бәріне қону керек болды... Еділ бойындағы шоқынған бұратаналарға шіркеу салып беру және қасиетті кітаптармен қамтамасыз ету және т.б. қажет болды. Тамаша, бірақ оған ақша жинау сондай икемсіз, салақ және дөрекі жүргізілгендіктен, барлық мұсылман өлкесін дүрліктірді, жазалау шараларын да туғызды және орыс мұсылмандарының сенімін Каспийден Ташкентке дейін, Пермь- мен Ленкоранға дейін тараған солтүстіктегі мұсылмандарды күштеп шоқындырыпты және мұнараларды қоңыраулармен ауыстырыпты деген өсек сөздермен былғады. Мінекей, бұл мысал әзірше жететін болар.

Өлкені экономикалық жақсарту және өлкеге орыстарды біртіндеп тарту түрімен, алдымен, башқұрт жерін межелеу жоспарланады, содан соң орыстарға сол өлкедегі қазына жері таратылады, бұдан не болды? Жақсылықтың өзегі болар шаралар өңкей толқуларды, жуасыту мен жер айдауды тудырды, екінші, шетінен барынша ірі дау - дамай- мен аяқталған жерді талан-таражға салу жүзеге асты, бірақ бәрінен де жаманы, бізді бәрінен бұрын қамықтырған, әр құлаққа жетіп үлгерген алыс губерниялардағы мұсылмандар жері тартып алыныпты және помещиктерге таратылып жатыр екен деген қатерлі сыбыс болды.

Орыстар мен мұсылмандар, осындай келеңсіздіктердің немесе барынша қажет нәрселердің жиі бұрмаланып, қате түсіндірілуін теріске шығара қоярлықтай, я болмаса, анықтап, ақиқатын ашатындай дерек көзі мен тәсілі болмағандықтан, бірін-бірі түсіне қояр ма екен, ал мұндай түсінік болмаған жерде өзара жақындасу, тілектес болу, ынтымақты сезіну секілді қасиеттер қашанда көңіл қалайтын, бірақ орындалуы күдікті құбылыс болып қала бермек.

Енді мұсылмандармен бірігу жолы туралы жоғарыда қойылған мәселенің шешілуі жайына қайта оралайық. Бұған ассимиляциялық жолмен, мұсылмандарды орыстандыру арқылы қол жеткізуге бола ма?

Бәрінен бұрын назар салып қарағанға, орыстардың ассимиляциялау қабілетінің өте әлсіз екендігін байқау қиын емес. Біз орыстанған бұратаналарды көре алмадық, керісінше, орыстардың өздерін қоршаған бұратаналар ықпалына түсіп, тілін үйреніп, кейбір дәстүрі мен наным-сенімін және киім түрлерін қабылдап алған үлгісін кездестірдік. Мұндай құбылыстарды Еділ бойының кейбір губернияларынан, Кавказ өңіріндегі орыс қоныстарынан байқауға болады. Қырымдағы орыс деревняларының татарлардікінен айырмашылығы, онда шіркеу, ал мұнда мешіт. Мұжықты сыртқы келбетіне қараб татардан айыра алмайсың, тек қана татар тілінде өзіндік сөйлеуінен ғана орыс екені білініп тұрады. Татарлардың ықпалының жалпы өзгелер әсеріне оңай беріле қоймайтын немістерге де тиюі, тіпті, қызық. Қырымның неміс отарлаушылары түгел дерлік татарша сөйлейді, татар киім-кешектерінің де кейбір түрін қабылдап алған, ал орыс тілін меңгеруі нашарлау.

Мұсылмандар өзін-өзі сақтайтын күш ретіндегі жоғарғы еуропалық мәдениеттен құралақан қалған, алайда олардың өзінің ұлттық ерекшеліктеріне зиян келтіретін кез келген бөтен ықпалға қарсы тұра алатын жеңілмейтін күш дерлік өз діні және содан шығатын өзіндік қоғамдық өмірі бар.

Әдетте, адамның іс-әрекетінің қозғаушы күші, мүддесі, пайдасы,бірақ олар да мұсылманның сенімі жанында әлсіз болып қалатыны сирек жайт емес. Мысалы, бүкіл Ресейден мұсылманның көңіл көтеретін орын ашқанын кездестіре алмайсыз.

Кез келген мұсылман қауымына назар аударыңызшы және барлық қызметіне зер салыңызшы. Әрбір мұндай қауым өзінше кішігірім мемлекет секілді, өзіндік заңы, әдет-ғұрпы, қоғамдық тәртібі мекемесі және дәстүрі исламшылдықтың жаңа рухын, тұрақты күшін қуаттап тұрады. Бұл қауымның басындағы биліктің тұтқасы старшынның және барлық қауымның қолында бұл биліктің беделі, діни - адамгершіліктік беделде оның көзі — Құранда. Бұл қауымның ешқандай жазалау шараларын және дәрежеге көтеруді қажет етпейтін барынша тәуелсіз дінбасылары бар. Кез келген әзірлігі бар мұсылман қожа (мұғалім), муэззин, иман, ахун және т.б. бола алады. Мұсылмандар сословиясі болмағандықтан және оны мойындамағандықтан, дін иелері кастасы дегенді білмейді. Әрбір мұсылман қауымның қауым, я болмаса вакуф қамқорлық жасайтын өз мектебі мен мешіті бар. Мұсылман мектептері қауыммен тығыз байланысады және исламдық рухта тәрбиелеу ісі жүретін жөргегінен бастап баланың әке-шешесінің әсерімен отбасылық мектепті толықтыра түсуге қызмет етеді, сондықтан бала 7-8 жаста - ақ күшті мұсылмандық-тайпалық өнеге алады. Бұл жаңа келген кез келген байқаушыны таңдандырып және ықыласты орыстандырушыны ойлануға мәжбүрлейді. Бірнеше осындай қауымның бір алқалы мешіті болады: бірнеше ондағанына бір медресе, жоғарғы мектеп болады, мұнда мұсылманның бүкіл танымының көзі шоғырланып, діндарлар, молдалар, ахундар, мұғалімдер және де жалпы оқымыстылар дайындалады. Барлық осы мекемелер мен қоғамдық тәртіптер құранға сүйеніп, болашақ өмірдің сыйын күтіп, жылдан жылға шаршамай, шалдықпай жұмыс істейді.

Мұндай қауымдар 10-20 отбасыдан тұрады, қазір олар мешіттің, я медресінің жолына топтасады және бір үйге орналасады, жоғарғы мұсылмандық білімді медресе береді.

Жеке елдімекен секілді мұндай шағын мұсылмандық қауым Ресейдің көптеген ішкі губернияларынан байқалады және орыс бұқарасы мен ғасырлар бойы қатар өмір сүргеніне қарамастан, татар-мұсылмандық белгілерін еш жоғалтпаған және орыс тілінің олардың арасында, онда да еркектер арасында, таралуы да онша емес. Мұсылман . елдері сирек бір жағдайда болмаса орысша сөйлемейді. Татарлардың үлгі боларлық және ерекше тайпалық қарсы тұрушылығына Оңтүстік Батыстың ондаған губернияларында және Привлян өлкесінде бытырап жатқан сегіз-он мыңдай литван татарлары үлгі бола алады.

Азаматтарға еуропалық мәдениеттің әсерін жақынырақ білейік деп осыдан бір жыл бұрын Литвадағы бірнеше губернияларда болып, Литвадағы деревнялық және қалалық татарлардың тұрмыс - тіршілігін бақыладық. Осы жерде бүгінгі литван мұсылмандары бір кездегі литван князьдеріне Польшамен күресте керемет шабандоз және адал оққағарлар ретінде жолдаған татар ұландары ордаларының ұрпақтары екендігін айта кеткен абзал. Литва қыздарына үйленуге дейін кең жеңілдік берілген осы жалдамалы әскердің бір бөлігі Литвада қоныстанып қалған. Ақыры татар қоныстанушылардың әйелдері татарша ештеңе түсінбеді, литвандық татар балаларының алғашқы ұрпағы татар тілінен гөрі, көбіне аналары тілінде, яки литван тілінде сөйледі, сөйтіп, бірнеше ұрпақтан соң татар тілі қолданудан шығып қалады да, татарлардың ұлттық тілі литван тілі болып қалады.

Алайда осы ерекше жағдайға және бытыраңқы қоныстануына қарамастан, литван мұсылмандары исламшылдықты дін ретінде, дәстүр-салтты татарлар ретінде сақтап қалған.

Тұрмыс пен жергілікті жердің қаншама қолайсыздығына қарамастан, олар бірнеше жүзжылдықты бастан өткерсе де, өздерінің ерекшеліктері ретінде дінді қатаң сақтап қалды. Олардағы мешіттер де, әдет-ғұрып та тура басқа мұсылмандардікіндей. Рас, оларда қаржы жетпегесін мектеп, медресе тұрғызылмаған, әйтсе де жылжымалы мектеп іспеттес — бір жерден екінші жерге барып ислам ережесін білгісі келіп, қажетсінгендерді оқытып, үйрететін қожалар бар. Әрбір татар отбасының үйінде араб тілінен польша - литван тілінде аударылған қажетті құран кітаптар бар. Литвалық мұсылманның үйіне кіргенде сіз қабырғалардан әдемі де көркем етіліп құран сөздері, Эли, Омар, және т.б. есімдері жазылған әсем рамкаларда көресіз. Бір сөзбен айтқанда, Литваға саяхат исламшылдықтың жеңілмейтін күш екеніне, литван татарлар арасында да Қырымдағы сияқты, діннен бас тарту өте сирек құбылыс екендігіне менің көзімді жеткізді.

Дегенмен литван мұсылмандар бір қарағанда өзге елдердің мұсылмандарына еш ұқсамайды. Біріншіден, олардың көбінің азды-көпті білімі бар және көбі өлкенің сенімді адамдары ретінде әкімшіліктің сеніміне кіріп, әскери және азаматтық қызметте істейді. Маған Вильно жанындағы тұрғындары әртүрлі орден алған және де бәрі шетінен поручик немесе майор, я демалыстағы губерндік хатшы болып келетін бір деревняны көрудің сәті түсті. Мұсылмандық даралану олардың арасында жоқ. Литва қыздары татарларға күйеуге шыққанда, өз бостандығы үшін күрес жүргізуге тура келгендігі, ыңғайлы жағдайлардың арқасында «таремге» қарсы тура алғандығы да түсінікті. Бүгіндері ондағы мұсылман әйелдерін поляк әйелінен, не болмаса литван әйелінен айыру қиын, тек олардың Фатима, Айша, Мериям, Зелиха жэне т.б. есімдерін жақын танысып білгенде ғана мұсылмандық шығу тегін білесің. Әдетте, Литва татарлары татарлық түбірі бар орыс - поляк есімдерін, мысалы, Ахматович, Асанович, Селимович деген сияқты есімдерді алып жүреді. Жалпы, жолай ескере кетелік, литван мұсылмандары ресейдегі ең үздік мұсылмандар және де білімі, мәдениеті жағынан мұсылмандардың көш басында келеді. Оларды Ресейдің басқа мұсылмандары арасындағы жұмыстарға тарту барынша игілікті іс болар еді. Қызмет барысында оларға кейбір жеңілдіктер берсе де болар еді, менің ойымша олардың мәдени өмірі басқа көптеген мұсылмандарға үлгі болар еді.

Жоғарыда келтірілген ескертпелерден көрінетіндігі мұсылмандық қауым жинақы, берік бұқара болып табылады, оған тек шектеу, қысу және т.б. шараларды қолданбаса, орыстандыру арқылы әсер ету мүмкін болмас. Орыстандыру жүйесін, мысалға, исламды үйретуді шектейтін, қысатын күш ретінде бағыттады, онда ол отбасы аясында жасырын қалып бақылау мүмкін болмайтын жағдайға жетер еді; бұл жағдайда құр ауаны соққандай болар едік; өйткені ресми емес ықпалды дін иелерінің қызметі бақылаудан шығып, оны ауыстырар пәтер еді; мешіт салуға тыйым салсақ, бұл үшін таза бөлме, ал жазда кез келген жерде табылады ғой; жазуды, кітап басып шығаруды шектесек, мұсылмандық қолжазбамен де дами береді; тіл қызметінің аясын тарылтсақ, халықтың ашу-ызасын тудырар едік... жә, жетер енді. Аталған жан түршіктірер іс-шаралар жүзеге асатын болса, мұсылмандарды орыстандыру мағынасында әлсіз болар еді, бірақ жек көрушілікті, күңгірт күресті, заңды айналып өтушілікті, өнегесіздікті тудырар еді және мұсылмандардың надандығын тереңдете түсіп, тарихтың барысы басқаша дағдарысты бастамағанда, олар барынша білімді қоғамдармен қатар өмір сүрудегі күресте бірігуге, не өліп бітуге бастар еді.

Бізді ұлы Ресей оған бастамауы тиіс. Мен егер отанымның жарқын болашағына және онда тұратын мұсылмандарға бір минут та күдіктенсем, осы ескертпелерді жазуға бір тамшы да сия жұмсамас едім. Мен ерте ме, кеш пе, әйтеуір бір кезде, Ресей тәрбилеген орыс мұсылмандары өзге мұсылмандардың ақыл-ой мен өркениетінің басында тұрарына сенемін.

Ең Қиыр шығыста туған және бірте-бірте батысқа жылжыған өркениет, бүгіндері қайтадан шығысқа жылжыған секілді және оның жолындағы орыстар мен орыс мұсылмандары маған оны үздік жүргізушілер секілді көрінеді...

Егер Шығыс өркениетін батысқа әкелгендер римдіктер мен арабтар болса, бәлкім, құдіретті күш орыстар мен татарларды батыстағыны Шығысқа әкелсін деп жаратқан шығар.

Алайда мен өз ескертпелерімнің тақырыбынан ауытқыдым. Сонымен, егер де біз ресейдегі түрік - татарды орыстандыру мүмкін емес десек, және де бұл жолмен бірлікте жеткізуге болмайды десек, онда қандай жол қалады? Бірлесу, тендікке, еркіндікке, ғылым мен білімге негізделген рухани жақындасу қалады. Бір қарағанда қиын көрінгенмен, бұған қол жеткізу қиын емес. Бұған ұқсас бірлесу барынша берік болуы мүмкін және отанның мемлекеттік және экономикалық өмірі салаларына кесірі тимейді, керісінше, орыс мұсылмандары қоныстанған облыстардың ақыл-ой және экономикалық тез дамуына әкеледі.

Егер де өзара таныстық, идеялардың және мүдделердің ортақтығы жеке адамдарды байланыстырса, онда қоғамдық топтар мен халықтарды бірлестіру үшін де осы себептер, менің ойымша, жарайтын сияқты. Мұсылмандарға Ресейді, оның өмірі мен заңдарын білуге мүмкіндік беріңдер, олардың дүниеге көзқарасын жаңартатын танымды алуға мүмкіндік беріңіздер, оларға жаңа идея мен принциптерді тануды жеңілдетіңіздер, сонда сіздер қалғып отырған, енжар мұсылман бұқарасының тез жанданып, орыс өмірі мен ойына қалай қабысқанын көресіз. Әрине, бұған қатаң шаралармен емес мұсылмандардың оқу құралдары мен тіліне тура және сеніммен қарағанда ғана қол жеткізуге болмайды.

Бір сөзбен айтқанда, мұсылмандарды адамгершілік тұрғысынан орыстандыру олардың ақыл-ойы деңгейін және білімін көтеру арқылы жасалатын шығар, бәлкім, бұл мектептер мен әдебиетте татар тілінің азаматтық құқын мойындағанда ғана жүзеге асар. Орыс мұсылмандарының не ғылымы, не әдебиеті, не баспа сөзі жоқ, сондықтан олардың дамуына жол ашуды жеңілдету керек. Маған, бәлкім, олар өздерінің дамуы үшін орыс мектептерінде ақын, содан соң орыс әдебиетін және баспа сөзін пайдалансын дегендер де табылар. Жекелеген адамдар үшін осы дұрыс болар, бірақ сөз бұқара туралы болғанда, орыс мектептерінің және ғылымның әлсіздігі меніңше, айқын көрінеді және қарсылық тудырмайды. Маған орыс тілінде оқу үшін бұратана — мұсылмандарға арналып орыс -татар мектептері ашылып жатыр ғой дейтіндер болар. Иә, мен жуырда ашылған осы мектептерді қызғыштай қорғаушы мұғалімдердің бірі едім, өзімнің қызметіме рұқсат алып, алты-жеті жыл жұмыс істеген соң, бүл қызметті тастауға тура келді, өйткені ең құрығында бір татарды орысша үйретудің сәті түспей, бар үмітті жоғалттым. Бәлкім, мен жаман мұғалім болған шығармын, бірақ менің басқа да жолдастарымның жұмысы нәтиже бермеді және де біз құтылмайтын бір сұрақ бар: осы он жыл ішінде қырымдық татар мектебінде орыс тілін білетін ең құрығанда бір татар баласын әзірлеп пе?

Татарлар үшін орыс мектебі — өлі мекеме, істің теориясына сүйенген практика мұны көрсетіп отыр. Мұсылмандар қоныстанған округ, болыстықты көз алдыңызға келтіріңізші. Барлық округте орысша болыстық хатшы және онда барып тұратын отан бастығы ғана сөйлейді. Міне, осы округтің бір деревнясында орыс мектебін ашты делік, — мейлі земстволық, я министрлік болсын, бәрібір. Бұған үй салынады немесе жалдап алынады. Халық мұның неге бастайтынын білмейді... Міне, әр түрлі кітаптан аз ғана қор жасап алған халық мұғалімі келді, келді де орыс білімі мен ғылымы сәулесін шаша бастады. Әдетте мұсылмандар балаларын мектепке 10-12 жастан ерте бермейді, бұл — дәстүр. Ауыл мектебінде оқу күніне 2-3 сағатқа созылады да, жылдың 5-7 айында ғана жүргізіледі... Мұндай жағдай да орыс тілін үйретудің нәтижесі қандай болмақ?

Еске түсіріп көрелікші, мектеп арқылы таудай талап, үздік оқытушылар мен жетекшілер болғанның өзінде орыс баласын шет тіліне үйретуге қанша уақыт пен күш-қайрат кетеді, міне, біз енді онша көңіл бөлінбейтін, қанағат тұтар жетекшілері де жоқ бұратана мектептерінің әлсіздігін түсіне аламыз. Симферопольде татар балаларынан мұғалімдер даярлайтын татар мұғалімдер семинариясы бар. Бұл жабық мекемеде татар балалары тәжірибелі педагогтар мен тәрбиешілердің жетекшілігімен, орыс күтушілері ортасында болады тәжірибе көрсеткеніндей, орыс тілінде пәндерді одан әрі оқыта беру үшін жылдың 10 айында күніне 7-8 сағатқа созылатын күшейтілген сабақтар жүргізіп, балаларды орысша үйретіп алу керек. Егерде жабық мекемедегі даярлық сыныптарында орыс сауаттылығына меңгеру үшін балаға 3 жыл керек болса, ал халықтық мектептерде мұндай үлгерімге жету үшін, оқушылардың қалауы болған күннің өзінде, кемінде 9 жыл оқыту қажет.

Мұсылман баласын біз күшпенен 18-19 жасқа дейін ұстап, орыс тілін үйрететін болсақ, онда, салыстырмалы түрде, нәтижесі түкке тұрғысыз болар еді, мұндай мектептер құр жаттау мен еске сақтауға салмақ салу органы ретінде ешқандай тәрбиелік маңызға ие болмайды және де уақыт бұған қайтарымсыз босқа кетер еді, оның үстіне бұратаналар мектебінде барлық мектептеріндегі секілді бір ғана мақсатты тәрбиелеу мен дамытуды қою және сол үшін бұратананың ана тілін пайдаланса, онда орыс сөзі мен тіркестерін жаттатуға кеткен, күнделікті тұрмыста қажеті жоқ сөздерді үйретуге кеткен уақыт ақыл -ойдың толыға түсуіне жеткізетін пайдалы сабақтарға жұмсалады және мұсылмандар ақыл-ой дамуына өзіндік серпін алар еді: олар мұндай мектептің нақты пайдасын көрер еді...

Ресейдегі жоғарғы оқу жалпы мемлекеттік тілсіз түкке тұрмайды, бірақ татар тілінде бұл қарабайым білімді (халықтық мектептер, төменгі дәрежелі колөнер кәсіптік мектептер) беруге кедергі жасамайды. Бұл жолмен мұсылман бұқарасы арасында білім тез таралды; олар, пайдасыз орыс сөздерін жаттаудың орнына, Ресей және орыстар (отантану) дегенді оқып үйренер еді; өзінің білімді тәрбиешісі ықпалымен тәрбиелене отырып, жалпы білім беретін мәліметтер мен бірқатар қолданбалы білімді алар еді.

Мен мектепке татар тілін енгізуге не кедергі келтіретінін түсінбедім. Орыс тілі қорғауға алатындай империядағы басқа тілдерден әлсіз және буыны бекімеген бе еді? Ал олай болмаса, тағы да қайталаймыз, мұсылмандар арасында қарабайым білімді таратпайынша, және ақыл - ойына қозғау салмасақ, оған дейін орыс ғылымы мен тіліне қол жеткізу мүмкін болмайды. Олар оның мәнін түсінбейінше, қажеттілікті сезінбейді. Бұратаналар мектебі тек суды келімен түйгендей толады, ал орыс гимназиялары мен университеттері мұсылман жастарын күтетін болады, сарыла күтеді. Мұсылман адам құраннан басқа кітаптың бәріне күмәнмен қарайды. Жағырапия, тарих, арифметика және басқалары тіпті түсініксіз. Оның түсінігінде орыс школасы — бұл мектептер; гимназия және т.б. — бұлар орыс медреселері. Ол өзінің мектебі мен медресесі болғандықтан, молда немесе қадым болғысы келеді, бірақ поп немесе судья болғысы келмейді, сондықтан оны не орыс мектептері, не орыс кітаптары қызықтырмайды, тіпті білмегендіктен, олардан біршама қашқақтайтыны да бар.

Жарық, жарық беріңіздерші бізге, үлкен ағалар, әйтпесе біз тұншығып, өлетін түріміз бар және тұрған жерімізді де былғармыз. Біз, мұсылмандар, әлі баламыз, сондықтан ақылды педагог болыңыздар; — біз түсінетіндей қылып сөйлеңіздер, сіздер сөйлегенде жәй кірпігімізді қағып тұрмайық. Біз сіздерді түсінген кезде, өзіміздің мектебімізден сіздердің ғылым мен білімдеріңіздің алғашқы жемісін алған кезде, татар кітаптары арқылы біздің отанымыз Ресейді және оның тәртібін білген кезде, сеніңіз, бізде өмір мен ғылымның майданында сіздермен қатар тұрып еңбек ету үшін сіздердің гимназия мен университетті толықтыра түсуге талап та, қаражат та табылады. Оған дейін біз сіздердің не ғылымыңызды, не өміріңізді білмейміз, оларды білмей тосырқап, қашатын боламыз және бізге қарайтын түрлі шенеуніктердің сендіруіне, жан тебірентерлік шешен сөздеріне қарамастан, орыс ғылымы мен білімінің пайдасы мен маңызын сезінбейтін боламыз.

Сіздердің қалауларыңыз қандай, көзі байлаулы адам басқаны білмейді, білмесе де оны танып, оны жақын тартуы керек пе? Егер орыс әдеби тілі кіші ресейдегі орыстар арасында бастауыш білім беруге жарамай жатса, онда татарларға қатысты пайдасы тіптен кем болмақ. Аз ғана тәжірибеден кейін земстволар мұны сезініп, татар мектептерінің ашылуына тосқауыл қойды, қазіргі кезде тавриялық губерндік земстволар жоғарғы үкіметтен мектептерге татар тілінің енгізілуі жөнінде сұрап жатыр. Тағы біраз уақыттан соң халыққа білім беру министрлігі де мұны сезіне бастайды. Мен өзіме, әдеттен тыс болса да, бір ойды айтуды борыш деп білемін. Егер орыстық халықтық мектептерге тәрбие мен білім беру үшін үздік оқытушылар мен жетекшілерге сүйеніп, орыс тілінің орнына неміс тілінде сабақ берілсе, орыс мұжығын тез ағартуға қол жеткізуге болар ма екен? Олай болса, орыс тілінің бұратаналық - мұсылмандық мектептегі маңызы да азырақ болмақ.

Мектеп — ақыл-ой мен адамгершілікті тәрбиелейтін орын. Басқа нәрсеге ол қызмет ете алмайды. Орыс сөзі бүкіл Ресейге аз ғана ондаған аянышты мектептер арқылы таралмайды, керісінше, жол қатынастарын жақсартып, халықтардың еңбек тәсілдері мен сауда өнеркәсіп қатынастарын кеңейту керек. Бұл үшін орыс емес халықтарға ана тілінде жазу, оқу және білім алуға жағдай жасап, көмектесу керек, бірақ ғылым бүкіл адамзатқа ортақ екенін есте сақтай отырып, тек ғылым ғана надандық нанымды жеңеді және соның негізінде ғана татарлардың орыс славяндығымен бірлесуі жолға қойылады.





ҚЫРҒЫЗСТАН ТАРИХИ ОЙЫ

БЕЛЕК СОЛТОНОЕВ

Белек Солтоноев 1878 жылы Жетісу облысына қарасты Пішпек уезіндегі Үлкен Кемін болыстығының Жантай ауылында туған. Пржевалъскідегі (Қарақол) орыс - тузем мектебінде білім алған. 1890 жылдан қырғыз халқының тарихына ден қойып, оған қатысты мәліметтер жинастыруды қолға алған. 1894 жылдан Атеке болыстығында хатшы болып жұмыс істейді. 1916 жылы осы болыстыққа болыс басқарушысы болып сайланады. Сол жылы жергілікті халықты тыл жұмысына алу туралы патша жарлығына қарсылық танытып, осы қарсыластықтың бел ортасында болады. Патша өкіметінің жазалаушы әскерлерінің қысымымен өз болыстығына қарасты қырғыздармен бірге Шығыс Түркістанға қоныс аударады. 1917 жылғы ақпан төңкерісінен кейін елге оралады. Уақытша үкімет жағдайында қырғыз халқының мүддесін қорғау жолында ұйымдастырылған іс-шараларға қатысады. Кеңестік билік орнағаннан кейін, 1918-1920 жылдары Алматыда үгіт-насихат жұмыстарын жүргізумен айналысады. 1920-1926 жылдары Солтүстік Қырғызстанда халық - ағарту ісі саласында қызмет етеді. 1927-1937 жылдары аралығында Қырғыз АКСР-і Халық Комиссарлары Кеңесінде оқу-ағарту саласына жауапты қызметкер ретінде жұмыс істейді. 1938 жылы сталиндік қуғын-сүргінге ілігіп, «халық жауы» ретінде атылады. 1955 жылы Қырғызстан КСР Жоғары сотының шешімімен Б.Солтоноевтің есімі ақталады.

Б. Солтоноевтің «халық жауы» ретінде атылуына оның «Қызыл қырғыз тарихы» атты еңбегінің де әсері болған. Бұл еңбек қырғыз халқының тар таптық мүддеге негізделмеген шынайы тарихы ретінде ерекшеленетін. Мұндай еңбек сол кезде тарих саласында үстемдік еткен маркстік - лениндік методология ұстанымына үйлесе бермейтін.

«Қызыл - қырғыз тарихы» атты еңбектің қазақ тарихына қатысы барлығы ерекше назар аудартады. Әсіресе, Абылай ханның қырғыздарға байланысты ұстанған саясаты және Кенесары ханның қырғыздарға жасаған жорығы мәселелеріне қатысты тұстары қазақстандық зерттеушілердің қызығушылығын тудырмай қоймайды. Өйткені, бұл еңбек ауыз әдебиеті мәліметтеріне негізделуімен және автордың кейбір оқиғаларды өз көзімен көріп, баяндауымен ерекшеленеді.

Б.Солтоноев өзінің кітабында Кенесары, Наурызбай туралы мағлұматтарды кімнен алғаны жөнінде былайша ашық жазып көрсетеді: «Бұл сөздің бәрін 1895 жылы Қалығұлдың үйінде отырып, ауызба-ауыз жаздым».

Қалығұл Кенесары мен Наурызбайды қырғыздан барған елші ретінде өз көзімен көрген, тілдескен, сол тұстағы оқиғаларға бастан - аяқ қатысқан кісі болған. Бұл жайт Б.Солтоноев еңбегінің тарихи құндылығын айғақтай түссе керек.

1916 жылғы көтеріліске Б.Солтоноевтің өзі тікелей қатысқан. Сондықтан оның еңбегінде көрініс тапқан, көтеріліс тұсындағы қазақ - қырғыз байланыстары шынайы бейнеленген деуге негіз бола алады.

БЕЛЕК СОЛТОНОЕВ

Қызыл қырғыз тарихы. — Бішкек, «Учкун», 1993

Алаш атауы қайдан шыққан?

Қазақ пенен қырғыз бір атаның баласымыз дейді. Қырғыз наурыз айында есікке арша аралас от жағып , алас - алас деп айтысып, оттан әрі-бері секіреді. Алтайда Қытай шекарасынан, Қаракөл көлінен Алаш деген су шығып Кемшікке, одан Енесейге құяды. Қырғыз Енисейдің бастауында тұрғаны үшін, бәлкім, алаш атауы ең ескі атау болуы мүмкін. Түрік шежіресінде татар - моңғолдың атасы Аленше хан делінеді. Аленше бара-бара Аленши, одан Алаш аталуы, тілдік ерекшелікке қарағанда, мүмкін секілді.

1916 жылғы қырғыз бүлігіне байланысты 1917 жылы сәуір айында Куча тауын, Қырғыз асуын аса Жұлдызға барып, одан Тарғауытпенен сөйлескенде, сөз арасында қалмақтар «сіздер алашсыздар» деді. «Алаш» деген не деген сөз десем, «алаш деп сіздердей тонаушы елді айтамыз» деді.

XVI ғасырдың ортасы шамасында Моғолстанның Ахмет деген ханы қалмақты екі мәрте жеңген. Сонда қалмақ ханы тайшы «Есен қорыққанынан Ахметті «Алаш» деп атаған. Алаш, демек, қалмақша, тонаушы, қарақшы деген сөз.

Қазақ-қырғыз қариялары ұлы жүз, орта жүз, кіші жүз деп аталу себебі, бір ұлық жүзден кісіні үш мәрте жіберіп, одан таралған үш жүз болды деседі. Бәрінің берген хабары осы мағыналас келеді.

Тарихқа көз жүгіртсек, XVI ғасырдың аяғында қазақтан Ақназар деген хан шығып, мемлекетінің жерін ыңғайына қарай «кіші жыз», «орта жыз», «ұлы жыз» деп үшке бөлген. «Жыз» атауы араб тілінде «сыйлық» дегенді білдірген, кейін, жүз дегенге айланып («Тауарих хамса» хабары) жеткен. Демек, ұлы жыз — ұлы жүз, орта жыз — орта жүз, кіші жыз — кіші жүз делініп кеткен.

Көкжал Барақ соғысы (Көкжарлы Барақ, Көкжалды Барақ, Санбарақ деп те аталады)

Тарих бойынша 1510 жылы Қасымханның қырғызды қаратпаса да, қалқан болғаны байқалады. 1526 жылы оның Тайыр деген баласына қырғыз қарағанын көрдік. 1628 жылы қазақ ханы Еңсегей бойлы ер Есімге қырғыздар қараб тұрған, оның баласы 1717 жылы өлген.

Тәуке ханға қырғыздар Әндіжан, Алайға жете қалмақтан қашқанға шейін (1684-1685) бағынып тұрған. Демек, қырғыз 1510-1685 жылдары бағынған. Бұған қарағанда, қырғыз 170 жыл шамалы қазаққа қараб тұрған деп айтуға мүмкін болса керек.

Қырғызды бұқара қылып үйреніп қалған қазақ қырғыздың Әндіжан, Алайдан қайтып келіп, өз жеріне орналасқанда, қазаққа көрсеткен қорлығына шыдай алмай, 1770-1771 жылдары қазақтан жоғарыда айтылған Көкжал Барақ келіп, қырғызбенен соғысқан.

Қырғыз бен қазақ арасының бұзылуы

Найман қазағынан Көкжал Барақ қырғызды қаратып алу ойыменен қырғыздың тынышын алып, бірнеше жылғы шатаққа себеп болды, қырғыздың тынышы кетіп, Ілеге ауып барған қазақтар да зар иледі.

1770-1771 жылдарда қазақтан 5 мың әскер алып келіп, Көкжал Барақ Шу мен Іленің ортасындағы Қоңырдың жолында сапырылып, Шудың бас жағын қаптай келе жатқанын Бөрібай тауында тұрған сарыбағыш қырғызынан Есенқұл көріп, жау келді, қашыңдар дегенде, жұрт үдере көшіп кеткен. Солто, сарыбағыш қырғыздың көпшілігіне жақын барып соғысайық деп, көштің артына жасауыл қойып, бәрі Қошқарға түседі. Қазақтар бірнеше күн соғысып, қырғыздың күшін кетіргенде, қырғыздар жарасайық деп, араға кісі салып, екі жақтағы қырғыздың қолы келгенше амал қылып тұрысқан. Бұғы, солто, саяқ, сарыбағыш іс қыларын білмей, аттары арық болып, ақыры, мына түні тоғайдан бүрген қыйып алып, оны ат құйрығына байлап, әрқайсысы бірден күй шыққан мезгілде Қызарттың белі жақтан бізді көздей, бүргенді түйретіп, қатты шапсын. Біз айла қылып, Санбарақпен жарасайық деп, бетпе-бет келіп, бірнешеуіміз сөйлесіп тұрғанда «қырғыздың біз шақыртқан қалың қолы келіп қалды» деп бізге асығыс келіп, хабар берсін деп, бәрі бұған келісіп, бұл міндетті саяқ қырғызынан Жепкетерге тапсырған дағы, өздері тараб кеткен. Қырғыздың жіберген хабары бойынша күн сәске болған кезде, қазақтың бірнеше батырларымен Санбарақ келіп, Есенқұл бастаған қырғыз батырларымен сөзге кіріккеннен кейін, біраздан соң, Қызарттың белі жағынан жел тұрып, желмен аралас шаң шығып, Қошқардың тоғайы, бәрі шаң болып кеткен. Бұл не шаң болып кетті, біз жарасқалы жатқанда, бәлкім, қырғыздың қалың қолы келіп қалды ма деп, Есенқұл бұл сөзді айтып, аузын жиып алғанша, он шақты кісіменен аттарын қара терге шомылтып, бас салып келіп, сәлем берместен Жепкетер батырдың айтқаны:

Көптігі ала қарғадай арық

тұқымының қолы келіп қалды.

Саяқтың сан қолы келе жатыр.

Шегерткедей қаптап шеріктің қолы келе жатыр.

Жорғаларын жұлқынтып бұғының қолы келе жатыр.

Қолдың алды тоғайға түсіп, тамақ ас ішіп, әлденіп алды. Соңындағылар Қызарттың белінен түскен жоқ. Қалың қол елді талап кетпесін деп Есенқұл басқа батырларымен дереу аттанып кетті. Бұлар тоғайдағы шанды бетке алып жүріп кеткенде Көкжал Барақ тездетіп қосына келіп, ұрыса алмастан қашты. Бұл соғыста қазақтар қашпастан бұрын соғысып тұрған кезде сарыбағыш қырғызынан Шерікші Темірұлы өте қайрат көрсетіп, батырлығымен көзге түскен. Қашқан қазаққа қырғыздар жаппай шабуыл жасап, қазақты көп өлтіріп, ат-тонын олжалап, Қошқардың құн жағы Жуан Арықтағы қазақтың Айтпақ деген батырын өлтіріп, бұл кезде ол жер Айтпақтың шабуылы деп аталады. Қазақтың Арзы деген батырын өлтіріп, ол жер Арзы аталады. Күржі деген қазақ батыры өлтірілген жер Күржі деп аталады. Көкжал Барақ өзі Кескен таста ұсталып, өлтіріледі. Қазақтар быт-шыт болып, бет-бетіне қашып, сергелдеңге түсіп жүргенде, көп өлтірілді. Қашқан қазақты Шуға дейін қуалап, одан Іле өзеніне дейін қуа жүріп өлтірген, шапырашты қазағынан Жапекті өлтіргенде, оның сүйегін дос болғандықтан, сарыбағыш қырғызынан Атаке Тынайұлы қара бураға қара кілем жауып, бір туғандары Байтелі, Қауман, Дәулетке жеткізген.

Бұл соғыстан соң қырғыздар қазақтан мал алып, жылқысын айдап алып, көбірек жәбірлігі өткен. «Барақтың шабуылында ат семірткендей» деген қазақта мақал бар. Есенқұл Болатұлының бойы болғаны үшін қырғызда «үлкендігі Есенқұлдай» деген мақал бар. Қырғыздың басынуы бұл жердегі (Іле мен Шу арасындағы) қазаққа әбден өткен соң, қазақтар шыдай алмай, ақыры Көкшетаудағы Абылай ханға кісі жіберіп, шақырып, оны қырғызбен соғыстырған. Қырғызда «жауды көп қуады, жақсы аты қағазда қалады» деген мақал бар.

1775-1776 жылдары болған Абылай хан соғысы

Орта Азияда Сарыарқа, Түркістанды мекендеген қырғыз, қазақта олардың ханы саналған ер Есімнен соң (1620-1630 жылдар) атақ даңқы жер жарып, танымал болған Абылай хан деп айтуға болады. Абылай ханның түп нәсілі кәдімгі қанішер Шыңғысханға тақалып, қазақтанып кеткен моғол ұрығынан. Орыс, Қытай патшаларыменен байланысы болып, қалмақты жеңіп, қазақ жұрты 1733 жылдан бастап орыстың қол астында саналса да, жері Сарыарқаның кендігінен әр жерде шашырап, қазақтың алыс тұрғандығынан, Абылай қазақты өзінше мемлекет деп біліп, өзін анық хан санаған және басқа ұлттар да осылай ойлаған. Абылай 1772 жылы бүкіл қазаққа хан болып сайланып, 1775-1776 жылдарда қырғызды қаратып, 1781 жылы өліп, Түркістан қаласында Қожа Ахмет Яссауи күмбезіне қойылған.

Тауарих хамсадан (Асан атаның сөзі деп, Абылай ханның бір уәзірі айтқан):

Бұдан соң қилы-қилы заман болар,

Заман азып, заң тозып, жаман болар.

Қарағайдың басына шортан шығып,

Балалардың дәурені тәмам болар.

О күнде қарындастан қайыр кетер,

Қаннан күш, қарағайдан шайыр кетер.

Ұл, қызың орысқа бодан болып,

Қайран ел, есіл жұртым содан кетер.

Абылай ханның әскери басшылары: 1) Қабанбай, 2) Бердіқожа, 3) Ақтанберді, 4) Алтыбай, 5) Ешмәмбет, 6) Матай, 7) Айтмәмбет, Н) ІІІөңкей, 9) Бура Қабантай, 10) Қанжығалы Бөгенбай.

Қырғыз бен қазақ арасы Санбарақ жеңілген соң қатты бұзылып, қырғыздың көкірегі өсіп, қазақты бұрынғыдан бетер ұрлап - талап, үлкен қорлық көрсетіп, көбінесе саяқ қырғызынан: Чакыр, Уман, Жаманат (хан Садырдың күшейген шағы, осыған сүйенді делінеді мәліметтерде) тынышын алғанда шыдай алмаған қазақтар кеңесіп, Сары Арқада жатқан Абылайханды шақырып келуге Әулиеата қаласының күн шығысында екі-үш күншілік жерде тұрған қоралас руынан Жауғаш батырды жіберген. Абылайға барып Жауғаштың айтқаны: «Алдияр тақсыр! Алатауды мекендеген мақау қырғыз көбінесе Көкжал Барақтың соғысынан соң бізге маза бермей, қорлық көрсетті. Малымызды ұрлады, өзімізді тонады, қырғыздың бас адамдарына, көбінесе қаба Арзыматтың ұлы хан Садырға кісі жіберсек». Ал Садырдың қазақтарға берген жауабы: «Шапырашты Жапекті өлтірдім, Абақ, Барақты алдым, Көкжал Барақты алдым. Шолаққорған, Созақты алдым. Сораяқ Абылай хан, сартыңды алуға аз-ақ қалдым», — деген!

Абылай: — Қазақ-қырғыз үркердей болған ел еді. Қалмақтан жаңа құтылдық, бас-аяғымыздан басқыншылар айдаһардай от шашып, жұтуға аузын ашып тур, — деп басын шайқап, жауап қатпаған. Жауап бермеген соң, қазақтың бас адамдары, билері және қол басшылары кеңесіп, ханға ас ішіліп жатқанда өлеңменен жеткізгенде, көп отырып Абылайхан «көбің болмадың, қош, енді барайын, бірақ алдымен жақсылықпен сөйлесейік, қырғызға барып менің сөзімді айт» деп қайта жұмсайды. Жауғаш қырғыздың шекарасындағы солтоның бастығы Момақан мен Жайылға келіп, Абылайханның сөзін айтып қайта кеткен.

Осы жылы Абылайхан Сарыарқадан аттанып келіп, Ташкентті қаратып, онда жаныс қазағынан Байтікті ұлық қылып, өзі Ташкентте қыстап қалған. Қырғыздан елші барып, көпке дейін жатып қалып, қырғыздың көпшілігімен кеңесіп, жауап беруге уәделесіп қайтқан. Көктемде Абылай Ташкенттен келіп, Меркенің батыс жағындағы Қалғуты өзенінде Түгіскен деген жерде қолыменен жатып қалып, қырғыздың жауабын алып кел дейді. Жауғаш келіп солто қырғызы Жайыл менен Момақанға сөйлесіп, өзара келісе алмай қайтқан.

Жауғаштың айтқан сөзін және Абылайдың көп әскермен келіп жатқаны туралы солтолар басқа қырғыздарға хабар берместен, әрі Абылай ханнан ешбір қауіп алмай, қамданбай, бейбіт жата берген. Жауғаш қырғыздың келіспегендігін барып айтқан соң, Абылай Меркенің жанындағы Мөңкенің Ақшиіне туын тігіп, солтоға шабуыл қылған. Солтолар жан аямай соғысса да, жеңіліп, соғыс кезінде Жайыл батыр Үсен, Теке және Итике деген үш баласыменен қазақтың қолына түскен. Жайыл батырмен дос болған себепті: «Менің Үсен, Тәке деген екі баламнан ұрпақ қалды, кіші қатынымның баласы Итикеден ұрпақ қалған жоқ. Оның бір тамшы қанын сұрап алғың» дегенде, Жауғаш Итикені өлтіртпей, аман алып қалған. Жайыл, Үсен, Тәке және Жиенбек төртеуін өлтірген. Момақанды Жауғаш кепілге алған. Сару қырғызының колпоч руының қолы келіп, солтоның қолы екен деп жаңылысып, казактың қолына кездесіп қалып, олардың көбін қазақтар қырып тастаған. Осы себепке орай, ел арасында келе жатқан «Ерлігінен солто қырылды,... колпоч қырылды» деген мақал бар.

Абылай ілгерілеп Шу бойына келіп, чулу бекетіне жақын жерден бөлекпай руы қанша жерден ерлік көрсетіп, аз кісі көп жаумен атысып жатса да, оларды жеңіп, жолдастарымен қырған (Жолуның тұқымы қазір Ыстық — атада 30-40 түтін).

Солтодан өтіп, Кіші Кемінге барғанда Бейшеке деген жерде бес ағайынды қырғызды ауылыменен қырып, қыз - келінін олжалаған. Кіші Кемінде арық қазып жатқан қырғыздан 40-50 кісіні өлтірген. Бұл арық қазір Қандарық (Қанды арық дегеннен қысқартылғаны) аталады.

Жолбұлақта, бір хабарда Котмалдыда сарбағыш қырғызыменен соғысып, қырғыздың жантай руы қалмаққа кетіп, қайта келген: Ибике, Инжим, Жакам, Сеңкілтай. Мадыханның Ибикесі жеке шығып, қазақты шауып кеткенде, қазақ жабылып кетіп, Ибике қолға түскен. Қолға түскен кісілерді Көкала атты Абақ деген қазақ тамақтарынан көгендеп тұрып, қырып жатқанда, қолға түскен кісіні өлтіргенін тоқтатсын деп Абылайдан бұйрық болғанда, Ибике басқарған жеті кісі өлтірілмей, аман құтылған. Бүкіл сарыбағыш бірігіп соғыспай, жекелеп ұрысқа кірген. Осы себептен сарыбағыш феодалы есептелген Есенқұл ұрысқа қатыспаған. Абылай Ыстықкөлге барып, Шолпан Атаның көл жиегіндегі батпағынан шеп жасап, мал басыменен бекініп жатқан. Мұндұз қырғызы таталай руының басшысы Тыныбекпен соғысып, төрт күннен соң қазақтар жапырып кіріп, шебін талқандап, 150 түтін кісінің көбін қырған. Тыныбектің Қанышбек деген қызы және 16 қыз олжаға түскен.

... Абылай Сонкөлге келіп, аттарын семірту үшін бір айт ұрған шақта Қанышбектің Абылайға қылған арызы: - Ата-ана, ел-жұртымыздан ажырап, 17 қыз олжаланып, сіздердің адамдарыңыз болдық. Сіздерден басқа барар жеріміз, басар тауымыз қалған жоқ. Тұтқында келе жатып, зорлық, басынуға тап болып, кірлеп кеттік. Кір қолымызды жуып, тазаланып алуға рұқсат беріңіз, — дегенде, Абылай мақұл алған. Суға 16 қызды Қанышбек ертіп келіп, оларға айтқаны: — Біз ата-ене, ел-жұрт, бір туғандарымыздан ажырап, өмір бойы қазаққа күң болып, олжа қатын атанып жүргенше, өлгеніміз артық, — деп, 17 қыз бір-бірімен шаштарын байлап, суға секіріп кеткенде, көлден қаздың жұмыртқасын іздеп жүрген қазақтар көріп қалып, Қанышбек бастаған бірнеше қызды құтқарып қалған. Кейін бүкіл қырғызды қаратқанда, Қанышбекті азат қылғанда, оны күйеуі Қабай алған. Бір хабарда Қанышбек те суға кетіп өлген.

Абылай қырғыздың көбі Әндіжан, Наманганға және Қытай жеріне қашып барып, жақындап тұрғанда, Сонколден Таласқа барып, оны орда қылып тұрған. Қырғызбен Абылайдың соғысында қазаққа мәлім болып, көзге көрініп, неше бір жерде ерлік көрсетіп, батырлық қылған солто қырғызының толқан руынан Жамансарттың ұлы 18 жасар Тілеуберді болған. Сарыбағыштан Есенқұл, саяқтан Качыке мен Садыр, сарудан Тума би әскерлерімен аттанып келе жатып, солтонын жеңілгенін, бірен-саран сарыбағыштың және Тыныбектің ойрандалғанын естіп, жолдан кері қайтып кетіскен.

Абылай Таласқа, бір хабарда Құм Арықтың басы Мақпалға қыстап шығып, кейінгі жылғы соғыста (бұл соғысқа сарыбағыш, бұғының қатысқаны белгісіз) саяқ Садырды Досқұлы деген баласыменен бірге ұстап барғанда, Абылай қырғызбенен жарасып, ел болмақшы ойменен оны аман-есен еліне қайта жібермекші болғанда, қазаққа басшы бір кісі былай деген екен: Мұны баласыменен өлтірмесеңіз (бір хабарда Жауғаш айтқан) сізде тынбайсыз, қазақта тыным бола алмайды, атасы Садырдың жүрегінің басында екі елі жері қара, баласы Досқұлының жүрегінде қара жоқ, бәрі май екен. Баласының ерлігін түнде ет бергенде, етті басыменен тартып сынасаңыз, — деген.

Қойдың еті келгенде Досқұлы бастың екі құлағын кесіп, мандайын жара тіліп, тұмсығын тура тіліп, екі көзін шұқып алып, басты былжа - былжа қылып бұзып, миын алып тастай салған. Мұны қайтартып алған сақшылар Абылайға айтып барғанда баяғы қазақ былай деп жорыған екен: 1) Басты маңдайынан ұзата тілгені — жолым ашық болып, аман есен үйіме барсам дегені; 2) Тұмсығын тура тілгені — жолымнан тура шыққан дұшпаным, жауым Абылайды аман болып жықсам, соғыста жеңіп турасам дегені; 3)Енді құлағын кесіп, көзін шұқып алғаны, басты былжа — былжа қылғаны есен-аман өлместен шықсам, бас кісілеріңді талқандап, қырсам дегені; 4) Миын алып, дастарханға тастап қойғаны — миыңды алып, тамақ, қатарында шикілей жесем дегені, - дегенде, Абылай қансорғыш бұл айтқанға сеніп, етті жеп болмастан өлтірткен. Саяқ пен сару, құшчу сүйегін сұрап алып, Әулиеата мен Таластың ортасындағы Үшқорған деген жерге қойылған.

Садырға бүкіл арқа қырғызы бас иіп, айтқанынан шықпаған. Демек, бүкіл арқа қырғызында кезінде Садырдан озған кісі болмаған. Осы себептен саяқ қырғызының қадірі басқа қырғызға қарағанда арқалықта үстем болып, оның дәуірі жүрген. Осы себептен сол заманнан бұл заманға дейін жеткен «Қабаның аты қамса, ұстама» деген мақал бар. Қабаның аты қашып бара жатса, ұстап келіп, иесіне бергенде, иесі менің атымды ұрлап бара жатқан екенсің деп, тоғыз жылқы айып салған. Жас шағында Садыр мұрны ағып жүрген, сүйрелген жаман бала болған. Әркім «жаман Садыр» деп тілдегенде, анасы сақау кісі екен: «Садыйымның хай болайын кім білді, бек болайын кім білді» депті. Садырға солто, сарыбағыш, бұғы, саяқ, сару, құшчы бас иіп, айтқанынан шықпаған. Осыған бір мысал: Әндіжаннан Арқаға келіп орналасқанда солто қырғызының басшысы Жамансарттың ауылын елік алтын беріп, баққаны үшін елікші Жамансарт аталған (Жамансарт деп ат қойылғаны Әндіжанда жүрген шақта Жамансарт туылып, туылғанда ауылда бір жаман сарт жүргені үшін осы сарттай болсын деп Жамансарт қойған). Садырдың жеті байталы жоғалып, Жамансартка келгенде Жамансарттың Бөрібай деген баласы Садырды шауып жіберген. Сонда Тілеуберді 17 жаста болған. Екінші бір хабарда Бөрібайды ұстап алып, Садырды ажыратқан. Саяқ Садыр өлтіріліп, Есенқұл Қытай мен Ферғананың шегіне көшіп, бұғы Текесті көздей бет алғанда қырғыздың бас көтере бастағанын Абылай біліп, қырғызға салық салып сынаған. Бүкіл салығын бірін қалдырмай солто қырғызынан бөлекбай руынан Кебек би орындатып, өткеріп бергенде оны Абылай шақыртып, аразы болып, бүкіл қырғызға би көтерген. Абылай әр түтінге бір-бір шығын салып, қолға түскен қырғыз басына бишара болса, бір жылқы, ауқатты болса, тоғыз жылқыдан алған дейді. Абылайдың қарулы 8 мың аннан — мыннан еріткен 2 мың, шамасы 10 мың кісісі болған.

Таласты қала қылып, онда басқаратын кісілерін қойып, өзі Сарыарқаға кеткенде өзімен бірге қырғыздан бір мың түтін, кейбір хабарда алты мың түтінін көшіріп кеткен. Қырғыздың соғысынан біраз бұрын қалмақтың ханының Олоңбайыр деген қызы қашып барып, Абылайға тиген. Абылай кеткен соң қолбасшыларынан саналған

Қаракерей Қабанбай батыр Құлжа қаласының күншығыс жағындағы таулардың бірі Ерен қабырғадан келіп, Қашқардан жылқы айдап кеткенде сарыбағыш қырғызынан Атаке соңынан қуып келіп, жылқысын алған кейбір хабарда бұл оқиғаны Абылайдың шабуылынан бұрын болған дейді, анығы кейін болса керек. Себебі, соғыс болып жатқанда Қабанбайға Атаке: «Сенің сенген пірің Абылай жоқ» дейді. Абылай бүкіл қырғыздың үстінен ақ үйлі қылып, солто Жамансарттың ұлы Тілеубердіні алып кеткен, онда барғанда туылған бала Қанай. Абылай 1787 жылында өлген деп Бартольд қате жазған, анығы 1781 жылы өлген. Қырғыз Әндіжан, Алайдан кайтқанда өзбекке мойынсұнып қайтса да, Абылайдың қанды соғысынан соң, өзбекке бұрынғыдан бетер жақындай бастаған.

Абылайдың өлгені туралы хабар естілген соң, қырғыздар Іле мен Шудың бойындағы қазақты қыса бастаған. Ақыры қазақтар шыдай алмай, соғысып кеткен. Ал төмендегі шанышқылы Бердіқожа батырдың соғысы Абылайдан біраз бұрын, бір хабарда бір-екі жылдан кейін бұғы, сарыбағыш қырғызы Іленің бойынан көп жылқыны айдап әкеткенде, сарыбағыш қырғызының батыры Атаке жаман түс көріп, ескі қырғызшының, қараңғылық рәсімі бойынша, ол түстен қорыққандықтан, «Я атым, я өзім өлмесем бопты» деп, кезінде атақты Кер құлын деген, бірінші жүйрікті атыменен Іленің жағасы, Хан тауынан ертеңменен жолдастарын қалдырып, өзі жалғыз шығып, Шу бойына түсіп, Торы айғыр асып, Шолпан атадағы үйіне ел орынға отыра барған. Атты бойлап таң атқан соң қатынын жұмсап, «Ат қайтіп түр, көріп кел» дегенде, қатыны шығып, «Ат қазығының басын кеміріп, жұлқынып тұрады» дегенде, Атаке: «арам өлтірді босата бер» дегенде, қатыны босатып жіберген. Ат дара барып, көлден су ішіп жібергенде, тышқақтап өлген. Атакенің бұл жүрген жолын шамалап тексергенде орта есеппен ең аз дегенде 350-400 км жер. Бұл хабарды мен сарыбағыш, саяқ, бұғы, солто, соруның қарияларынан көп мәрте тәптіштеп сұрадым. Нәтижесінде бәрінің хабары тайға таңба басқандай тура шыққан.

Бердіқожа өлгеннен соң, 1846 жылы (Кенесарының дәуірінде) жекелеген қазақтарды есепке алмасақ, қырғызбенен көзге көрінерлік атақты үлкен соғыс болмаған.

Бұл кез қырғыз феодалдарының күшейіп, Әндіжан, Алайдағы тентіреп жүрген жарлылығы ұмытылған шағы болып, саяқтан Садыр, Жанболат, Қашыке, бұғыдан Бірназар, Меңмұрат, солтодан Тілеуберді, сарыбағыштан Атаке мен Есенқұл, айтылғандардың бәрі де бай — манап, ел жегіш феодалдардан болып, кедейдің қанын сорып тұрған. Манап, бұқара деп елді екіге бөлген. Қысқасы, Есенқұл туралы қариялар сөзі: Жоғарыда айтылған Санғы — Сыншының сыны бойынша, Болат шағалдақтың жесірі Талекені алғанда одан туылғаны осы Есенқұл болған. Санчы — Сыншының бас құйқаң туылады дегені осы. Бір көште Болаттың ұлы қатыны күң болып жұртта қалсын деген ойда болып, көш жөнеген шақта Талекеге үйірдегі айғырды ұстап берген. Қош жүріп кеткенде қатын бір қолымен айғырдың шылбырынан ұстап, бір қолымен ер тоқымды салып, атына міне салып, бесікті алуға күші келмесін біліп (бұл көш үркіннің көші екен), абайсызда балам жау қолына түсіп қалар ма екен деп бесіктегі баланы қарағайдың түбіне қоя сала, көш артынан шаба жөнеледі. Бұл үркіп көшкен жер Жұмғал, бір хабарда Тоғызтарауда (менің пікірімді Тоғызтарауда) болған. Көш барып қонған жерде үй тігіліп жатқанда баланы жұртқа тастағаны білініп, Болат үш-төрт жігітті шаптыртады. Бұлар келсе, бесіктің үстінен бір арқар қашып шыққан. Баланың аузынан сүт ағып жатқан. Осы оқиғаны ырым қылып Есенкұл деп (есен-аман қалды деген сөз) ат қойған Есенқұл 50 жасқа жете өзі жауға жеке шығып жүрген және де бойы өте ұзын болғандықтан, «үлкендігі Есенқұлдай» деген мақал қалған.

Осы айтылған феодалдардың ішінде арқа қырғызында атақты зұлымы Садыр болып, оны Абылай өлтірген соң арқа қырғызында біріншілік дәрежесін алған көбінесе осы Есенқұл болған. Бүкіл қариялардың берген мәліметтеріне қарағанда, сол кезде айтыла бастаған. Бұлардың заманынан бұрын Манастың айтылғаны еш білінбейді. Бүкіл хабарда Манастың айтылғаны осылардың қартайған кезінде болған.

Абылайхантегі Кене ханның қырғызбен соғысы.

1846 жылы (жылқы жылында)

Кенесарының әкесі Қасым бұдан көп жыл бұрын, Орманның жаңадан атағы шыққан кезде, ел болып араласып тұрайық деп кісі жіберген. Орман ақсақалдармен кеңесіп, ата-бабасы Абылайдан жақсыық көрмеген, баласынан жақсылық көреміз бе деп, қонақасын беріп қана жөнелткен. Бұдан соң Қасым әскер әкеле жатып Қырғызға жетпей, орта жолдан қайтып кеткен. Өзбектен дұшпан шығып, Қасыммен соғыспақ болғанда қайтып кеткен дейді кей хабарда. Қазақ та орысқа бағына бастағанда Батыс Сібірде төрелерден басқа, қара қазақтан бағынғандары төменгілері болған: атығайдан Езілқара, керейден Тұрлыбек, қаржастан Мұса, қыпшақтан Ыбырай, атығай бағыстан Қожағыл. Бұлар патшаға бағынып тұрды. Көкшетауға қараған арғынның ішінде «қарауыл» деген ел патшаға бағынды. Осыны біліп, жақтырмаған Кене хан орысқа бағынба деп қарауылға кісі жіберген. Осыдан келіп қарауыл ішінен Бөгенбай, Амалдық, Кенжебай, Арлан Шамай Шауыпкелұлы, Баубек, Молда, Елубай, Көбей деген белгілі батырлар басшының тілін алады. Бұларға қожан руынан Балтабек, Шолақкөт деген кісілер қосылды. Бұлар Кенесарыға қосылған соң, оның әскері дулат елін шауып, өзіне қаратып, тағы басқа кәп елді өзіне қаратады.

Қарауылдың елі Кенесарының соңынан көшкенде оның бірлі - жарым ауылы жырылып қалып қояды. Кенесары қырғызды бетке ала көшкенде мал шөптен жұтап, қарауыл бастаған қазақтың бірталайы орта жолдан қайтып кеткен. Кенесары 1840-1845 ж.ж. Алатаудағы қырғызға шектескен қазаққа Шудың төменгі жағындағы Қызыл талқан деген тауға келген. Қырғызға беттеп келе жатып, Талас қырғызынан құсбегі Бүргенінің ұлы Қалшаны астық бастырып жатқанда қолға түсіріп, үш-төрт айдан соң босатып жіберген. «Қырғыз деген қандай жұрт екен, батыры кім? Жауға қайрат қылары кім? Шетте тұрған ел қандай екен, барып біліп кел», — деп тыңшысына жаман киім кигізіп, дуана ретінде жіберген. Тыңшы елді кыдырып жүріп, Іле жақтан келген қазақ сияқтанып, Ыстықкөлден өтіп, Орманға келіп, «Жалды Барақ ханға лайық кісі екен» деген, Жаңғарашты сынап, «батырлығы және сыпайылығы, ақылы бірдей екен» деген . Бөлекбай, тынай, шерінік руларын аралап көріп, «атына ері қатқан екен, еріне көті қатқан, қысқаша жеңіл киген, жаудан басқаны ойламаған, соғысқан дұшпаны тірі қайтпаған, жау бөрісі жұрт екен», — деп, бұл сөзді Кенесарыға айтып барғанда, Кенесары: «Мұндай сөзді не үшін айтасың», — деп, өлтіріп тастаған.

Қырғызбен тату тұруға кісі жіберейік, егер де болмаса күшпен қаратайық деп, 1846 жылы ерте көктемде Кенесары кешіп, Шудың солтүстік жағы Қалғұты, Қақпа тасқа қонып, қырғыздың феодалы Жаңғараш, Жантай, Тінәлі, Төрегелдіге елші жіберген. Елшінің бұларға айтқан сөзі: «Орыс деген көп ел, беттескен жауын талқандап жеңіп, қаптаған селдей болып, Еділ-Жайықты кешіп, Оралдан өтіп, Сарыарқада саңсып жатқан қалың қазақты алып, Ертістен шыға Ілеге жақындап қалды. Арқадағы Алатау, Іле, Шу бойларына тез-ақ ат қояды. Ағыны аса қатты, әскері өте мол, қырғыз — қазақ ежелден ел шетінде, жау бетінде көбінше сүйенішпіз, жақсылық - жамандығымыз, қуаныш - сүйінішіміз бір, мал-жанымыз аралас ел едік. Бірігіп жауға қарсы әзірленейік, қазақ-қырғыз бірлессек, Ташкент, Қоқан, Самарқан біздің ықтан көп алыс кете алмайды, мен елшімін, ханның бұйрығын айттым, егер де қосылмасаңдар, сендерге көп күш келер, Кене ханның тапсырғаны осы сөз», — деп сөзін тоқтатқанда, қырғыздар: «Біз бас-аяғымызды жиып, кеңесіп жауап айталық», — деп елшіні жөнелтіп жіберген. Қырғыздар кеңесіп, аяғында: «Не болса да қазақпенен бірде тату, бірде жау болып келсек те, азап - асылымыз аралас жұрт едік, қандай болса да тату болып тұралық», — деп ала атқа жолбарыстың терісін жауып, сый таралғы жасап, Тінәлі мен Бәйтерек, Үкібай ұлын жіберген. Бұлар барған түні бөлекбай қырғызы төкелдеш руынан Іліп деген барып, Кене ханның тоғыз қысыр ақ ала байталдарын ұрлап келіп, семізін сойып, арықтарын өткізіп жіберген. Кене ханның кісісі сұрау салып келсе, бөлекбайдың боз балалары мұнда қазақтың жылқысы жоқ деп кекете жауап берген. Іздеген қазақ жылқыдан үміт үзген соң, ханына қырғыздың мазағын айтып барады. Қырғызбен ұрысқа сылтау таппай тұрған Кене хан әскерін бөліп, ауылын Қалғытұның тауына қарай көшіріп жіберіп, күн батарда елші Тінәліні жолбасшы қылып, Шудың солтүстік жағынан аттанып, кешқұрым көшіп шығып, Пішпек қаласының оңтүстік батыс жағында, казіргі Покровка қыстағынан төмен үш шақырымдай жер — қасиетті Қарасудың оңтүстік жағында отырған тынай қырғызынан 12 түтін Қалпақтың ауылын қаптаған. Қасиетті Қарасудың төңірегінде 400 үй шамалы қырғыз болып, оларға қазақ шабуыл жасаған. Бұдан бір күн бұрын қазақтан қауіп қылып Қалпақтан Ажыбек басшысының туыстары көшіп кетіп, көшуге Қалпақтың мұршасы келмей қалған. Қазақтан шегініп, осы жылы Таластан кісі өлтіріп, қашып келген сары қырғызынан Қаратай деген батыр мерген жігіт пен Қалпақ 500 шаналы оқ құйған шақта Қаратай: «Егер де қазақ қаптап келе қалса, осы оқпен атыспастан, қатын-баланы тастап, шыға берейік», — дегенде, Қалпақ: «Қайтып қана қашамыз», — деген. Қазақтар Қалпақтың ауылын басып алғанда, Отыншы деген қазақтан қолға түсірген Қалпақтың жүйрік торы атына айқай сала мініп: «Қатын — қарға, бала — сағыз, қайда қалмаған қатын-бала, жау қалың көрінеді», — дегенде, Қалпақ найза - қылышын ала, үзеңгіге аяғын салған кезде, Қаратай мылтығын қолына алып, еңкейіп шауып келіп: «Әй, батыр, Қалпақ қатын-бала, мал-мүлкін, ауылын жауға тастап, өзі ұрыспастан қашып шығыпты деп ертеңгі күні ел айтқанда, бетін қайтіп көреміз және ақыретте ата-баба жүзін қайтып көреміз, қазақтан қырылған қатын-баланың о6алы біздің мойнымызда кетпей ме», — дегенде Қалпақ аттан түсіп, ауылдағы қатын-баланы өз үйіне жиып, бүкіл түйелерін дөңгелете шөгеріп, тізіп қойып, Қалпақ босағадан жапсарды ашып ап, Қаратай тор жақтан атып тұрған. Айналасындағы ауылдарға қазақтар шабуыл жасап, Кене ханның туын тіккен соң, Қалпақтың ауылына келген. 18 жастағы інісі Мәмбетке ту ұстаған қазақты ат деп Қалпақ айтқанда, үш мәрте атса да, оқ дәлдегенге тиместен, басқаға тиген. Түн ортасынан ауған шақта Қалпақтың Төлеғабыл деген інісі Қалпақтың ауылынан қазақты аз-ақ шегіндірген. Төлеғабылдың қазақпен алғашқы беттесуінде-ақ оның 37 жолдасы өлген. Екінші шабуылда Мәмбет өлген. «Аттан, аттан, ауыл үстінен аузынан шыға беттесеміз», — деп "Төлеғабыл айғайлағанда, Қалпақ тіл алмастан атыса берген. Төлеғабыл үшінші рет шабуылдап кіргенде, қазақтар түгелін қалдырмай шапқан соң, қазақтың қоршауын жарып шығып құтылған. Мұнан соң қазақтар жан-жағындағы ауылдарға бас салған. Таңға жақын қазақтың 28 ері оққа ұшқан. Бұрынғы даярлаған 500 оқтан қалмаған соң, қатындардың арқасына таққан көк моншақпен Қалпақ атқанда, қырғыздардың оғы қалмаған екен деп, қазақтар шабуылдап кіріп, Қалпақты өлтірген. Оның 19 жеріне оқ тиген жарасы болған. Жас баланы және аяғы ауыр әйелдің ішін жарып, баласын бауыздап керегенің басына іліп, сұлу қыз - келінді олжаға аламыз деп бір жаққа бөлген. Қалпақтың бір інісін қайыс қанжығамен байлап тұрып өлтірген. Ауылы бөлек Суанбек көгендеген қозының арасына барып, тығылып жатқанда, жүрегін суырып алып, аузына тығып кеткен. Таң аппақ болып атқанда «Абылай ханның ақиығы» деген таңдамалы әскерінен 300 жігіт Төлеңгіт пен Наурызбайдың бастауымен Күркөндей деген жердегі атақты Төрегелді батырдың ауылына шабуыл жасап шыққанда, жау келіп қалмасын, неде болса ертерек атқа мінейін деп, жанына бір кісі алып, Төрегелді даланы бетке алып келе жатқанда қапыда қазақтың соғысуға келе жатқан 9 кісісіне қоршалып, олар ортаға алып, Төрегелді бір қазақты түйрейін дегенде найзасы белінен үзіліп кетіп, қазақ жығылмай қалған. Үш қазақ Төрегелдінің үш жағынан жығып, аттан түсіре алмай жатқан кезде, артынан андып келе жатқан шерікті елінен бірталай кісі атойлап келіп, Төрегелдінің үстінен қазақты түсіріп кеткен. Қалған қазақтар беттесіп соғысқан. Төрегелді бастаған шерікшілер 100 кісі, бір мәліметте 180 кісі, қазақпен соғысқан, біраздан соң қазақтар жабыла қайта шапқан.

Дала ішінде бет-бетімен соғысып бара жатқанда Шербота он қазақтың ортасында қалып, қазақтар айбалталап, найзалап жатқанда жүгенінің дөңгелегіне қолын іліп алып, аттың төрт аяғына қорғаланып, жаңағы «ант атқанның (Төрегелді) өзі менен әруағы бірге шыққан ат қой, өлсем даты атты бермеймін» деп жанталасып, аттың арғы жақ бергі жағына қашып, атты қоя бермей жатқан кезде, қазақтар қылышпен бес саусағын шапқан кезде, бөліне соғысып жүрген шерікшілер көріп, ажыратқан. Төрегелді бастаған шерікшілер Наурызбайдың туына жабыла шабуылдап барған шақта, солтоны бетке алып барған Ержан төрені солтолар тауға айдап кірген. Жаппай шабылып, әрқайсы ауылдан құтылып шыққан кісілер мен әр далада «ауылды жауға байқаусызда бастырып қойдық» деп, сақал-мұртын жұлып, өкіріп жүргендерді Қалпақ басшы қанша адамдарды қырғанын естігенде және Төреғабылды көргендердің сөзіне солто, сарбағыштап қаптап барған азаматтар шыдап қараб тұра алмастан, Қалпақтың ауылына тігілген туды бетке ала лап қойған. Қазақтар туын жиып, ол ауылдан шыға, қырғызбен беттескен. Араласып кетіп, найза қалып, қылыш, айбалта, шойын - баспен соғысқан. Соғыс кезінде Наурызбай найзаменен Төрегелдіні шаншып өткен. Төрегелді де найзаны сілтей бергенде, Наурызбай бұра тартып, қазақтың ішіне кіріп кеткен. Қазақ-қырғыз Қарасуды арықтай аттап жүріп соғысқан. Қалың тұман қаптағанда қазақтар жапырыла қашқан. Тұман басып қалғандықтан, қырғыздар қуалаған емес. Бұл соғыста қазақтан қырғыздар көп болып, үш мыңдай ер азамат соғысқа қатысып, көпшілігі солто болған. Қалпақтың жақын туыстарынан Орманбек соғыста жүріп тұла бойы қанға боялып келсе , көгеннің арасында өліп жатқан ағасы Суанбекті көріп, тамақ ішпестен Тастанбектің болат қылышын алып, «Найза Қызыл» деген атына қайтадан мініп, тұманда қашқан қазақтың ізімен соңына түскен Орманбек біртіндеп қайтып бара жатқан көп қазақтарға бұрылмастан өтіп, Ырғайтының ойпатында (Шудың солтүстік жағындағы тау етегі) Кене ханға жетіп, («Қара болсаң, жүре бер, хан болсаң, тоқтаң» деп шақырғанда, артына караб Кене хан қылышын суырып ала бұрылып қараб тұрған. Орманбек қылышпенен сілтеп жібергенде Кене ханға тимей, тершігін жанап өткен. Кене ханның сілтеген қылышы Орманбектің шекесіне тиіп, есі ауып бара жатқанда, аттың жалына сүйене, қайта «шу» деп, тұманда адастырып кетіп, Шудың бойындағы қамыста аттан түсіп қансырап жатқанда, қазақтың қашқындары Орманбекті өлтіріп, Найза қызыл мен Тастанбектің болатын алып кеткен. Осы туралы жырда былай дейді:

Орманбектің қолында,

Тастанбектің болаты,

Кенесары кезіккен,

Ырғайлының ойпаты,

Қарасудың бойында,

Батыр Қалпақ шабылды,

Аламанды көп алып,

Төкелдешке ту тігілді.

Кене хан үйіне барғанда бұрыннан қолында жатқан қырғыз елшілері (тынай Тінәлімен барған) Атансартты (Абыла), Шортаны (Малай) өлтір деп бұйырғанда, оларды Тоқжан деген қазақ босатып, қашырып жіберген. Шора мен Атанары келіп, қырғыздың қолына түскен Тоқжанның екі інісін «жақсылыққа — жақсылық» деп, өлтіртпей босатып алып, жақсылап күтіп, шығарып салған. Солтодан Кәрібоз бен Ешқожа ұсталынған, Ешқожа қашып келген бірнеше айдан соң дулат қазағы Кәрібозды босатқан. Соғыстан кейін қазақ-қырғыздың ортасында елші жүріп, жарастырамыз деп шапырашты Шорық батыр әрекет қылғанда, солто Бөлекбай, Жаманқара батыр мен Болатты бас қылып, 15 кісі жіберген. Жаманқараның кеткенін ағасы Шыңғыс білмей қалып, жібермеймін деп артынан қуып, жете алмай қалған. Бұларды Кенесары өлтіруге бел буғанда қазақтан Екей, Сарыбай бұл қырғыздарды мен күзетіп тұрайын деп барғанда, Кенесары: «Мен өзім күзетемін», — деп Сарыбайды сендіріп, қайтарып жіберген. Сарыбай кеткен түні Жаманқараны тізерлетіп отырғызып қойып, бір бүйрегін суырып алғанда Жаманқара былқ еткен емес, екінші бүйрегін суырып алғанда шалқасынан кеткен, оған қоса Тұрсын дегенді тағы өлтіріп, қалған жолдасын қоя берген. Өліктерін жұртқа тастап, өзі көшіп кеткен. Кенесары хан тауда отырғанда тынай қырғызы Жантай Кенесарыға Қалығұлды елшілікке жіберген. Қалығұл барған сәтте Кенесары жүз шамалы кісімен ауылынан оңаша шығып, бір дөңде алдына ақ киіз салып, түйенің жүнінен боз тар шекпен, басына қараменен оюлаған ақ қалпақ киіп, алтын белдік тағынып, қылышын қынынан суырмастан шатына қысып, таянып отыр екен. Қалығұл аттан түсіп, жолдасына атын беріп, екі қолын бауырына алып, «ассалаумағалейкүм, алдияр тақсыр» дегенде Кенесары үн шығармай, қадалып қараб отыра берген. Алдында үюлі жатқан 500 шамалы қылыш болған, 1000 шамалы жігітке, атқа шауып бара жатып атуды және қылыш ұстағандарын жеке бөліп, қылыш шаптырып, найзагер кісілерін жеке бөліп, найзаласуды үйретіп жатыр екен.

«Сен кімсің?» — деп бір қазақ сұрағанда, Қалығұл: «Қырғыздан елшілікке келдім», — деген. Хан алдында бірі: «Қырғыздан елшілікке келген болсаң, мына найза - қылышты сендер үшін даярлаттық», — деп алдындағы үйілген қылыш пен айналасындағы атысып, шабысып жатқан әскерін көрсеткен. Қалығұл: «Өткенде, қырғызға аттанып барғанда, бұл найза, қылышың үйде қалған ба?» — деген. «Мақау, надан қырғыз, хан алдында аузыңды баса, көзіңді аша сөйле», — деген¬де, Қалығұл: «Қырғыз мені елшілікке жібергенде қазақтың етін жеп, қымызын ішіп, бекерге барып кел деген емес, кезекті сөзіңді жібермей айтып кел деген», — деп айтқанда қызыл ала жібектен камзол киген, киімдері таза, ұзын бойлы, жіңішке, сыптай болған ақ шегір сияқты сақал-мұрты енді тебіндеген жас жігіт «біздікіне қонақ болыңыз» деп алып кеткен. Бұрынғысынша, Кенесары еш сөз айтпаған. Бұл жігіт баяғы белгілі Наурызбай төре екен. Қалығұл бірнеше күн жатып, «Қырғыз-қазақ ел болып тұралық, Кенесары кеңесінен көп алыстап кетпелік» деген уәдені берген. Кене хан елшінің сұрап барған Найза қызылы мен Тастанбектің болатын беріп қайтарған. Ә дегенде болат емес, басқа қылыш алып келгенде, «бұл болат емес» деп алмаған. «Мақтаған қылышың осы ма», — деп болатты тастап жібергенде, «Бұл болат емей немене»,— деп тас мүсінді тартып жібергенде, қиып жіберген. Тастанбектің болаты дейтінді атасы Атеке бозбала кезінде неше түйе жүгі бар керуенді тонап, болатты қолға түсірген.

Қалығұл әбден қартайған кезде, 1899 жылы өлді. Бұл сөздің бәрін 1895 жылы Қалығұлдың үйінде отырып, елге айтып беріп жатқанда ауызба-ауыз жаздым. Куатұлы Қалығұл өзі сөзге шешен, ұстамды, жалған сөйлемейтін, қайратты кісі болған. Орыс отаршылары заманында ешбір қызметке алынбай жүрген. Бірақ Кенесарының басын алып барғанда алған алтын медальдары бар екен. Түстеніп отырған елдің өтініші бойынша көрсетті. Басқа қариялар және Қалығұл өз сөзінде бұл сапарда берген уәдесінің анығы мынадай болғанын айтты: «Қазақ-қырғыздың жауы болса, бірлесіп жаулайық, өзіміз ел болып тұралық, үлкен істі Кене ханмен ақылдасып, оның айтқанынан шықпайық».

Солто бөлекбайлардың қазақ батыры Шорықты өлтіргені

Кенесары Жаманқара мен Болатты өлтірген соң, олардың өлгенін бөлекбайлар естіп, «бөлекбайдың бөрілері» деп атанған азаматтарының іштеріне қан қатып, еріндерін тістеп, «қап, сендерді, Шорық пен Кенесары» деп іштен тынған. Жаманқараның ағасы, айтулы жеті қасқа Шыңғыс батыр қартайған шағында Жаманқараның қайғысынан қайтадан атқа қонып, саяқ, бұғы, сарыбағыс, таластық солтодан шыққан атақты жүйрік аттарын жинай жүріп, ел жайлауға шығып бара жатқанда бөлекбай руына барған. Бөлекбайдың боз — балаларын жиып алып: «Жаманқараны Кенесарыға өлтіртіп қойып, қайтып тамақ ішіп, жер басып жүресіңдер? Кенесарының болса бір күні кезі келер, Шорықтың қанын ішіп келіңдер», — деген. Он шақты күн аттарын даярлап, суытып, одан кейін 70-80 таңдаулы азаматтар шығып, Шорыққа қарай аттанып кеткен. Басшысы жетіқасқа Кірпік пен Самақ болған. Жылғынбасыны кешіп өтіп, күндіз тауға бекініп, қарақоңызбен жүріп, Сарыжардан өтіп, қарақыстақтың жанына барып, бекініп алып, қарауылға кісі қояды. Қарауылдар: «Құтырған Шамшының басын жайпап келіп, қалың жылқылы 300-400 түтін кісі Қызыл уық болып, үйін тігіп жатыр», — дегенде, бәрі жаппай киімдерін бөктеріп, көйлектерін шешіп алып, өзбектің саудагері екен деп ойласын деп бастарына сәлде киіп, найзаларын көрсетпей, құрық сүйретіп, ауылға жақын кіріп барып, жайылып жатқан 700 шамалы жылқыны айдап ала жөнелген. Қоқаннан келе жатқан саудагер екен деп ойлап, қапысыз жатқан қазақтар енді жауды біліп, жаппай атқа қонып, 100 шамалы кісі қууға шыққан. Әйелі шоқпытыңды ки десе, көнбей асыққан Шорық «Қойторы» деген жүйрік атын мініп, найзасын ала жөнелген. Бөлекбайлар қазақтың алдына түсіп келе жатқан Шорықты Сары Сыбырда (қастек пен қара қыстақтың арасындағы тау бөктері) танып қалып, Самақ пен Кірпік үзеңгі түйістіре шауып келіп, бірі аттан итере түйреп, екіншісі қашып бара жатқан Шорықты иығына түйреген. Найза жүректің басынан бірақ шыққан. Найзаны қозғап - қозғап суырып алып, қанын шашып, 700 жылқыны Шуға қарай айдай жөнелген. Шорықтың Атау, Мандас деген інілері қуып жетсе де, қырғызға қол сала алмай, қайтып кеткен. Шорық туралы қазақтың жоқтауында былай делінеді:

Қырғыздан жау келгенде,

Қойтарының тоқтығы-ай,

Көшіп кеткен жайлауға

Әкейлердің жоқтығы-ай.

1847 жылы (қой жылы) Кене ханның қырғызға екінші шабуылы

Кене хан қырғызға аттанарда Бопай деген қарындасы: «Түсімде самайым өртеніп кетті, қырғызға аттанбаңыз», — деген. Қой жылы ерте көктемде Шу бойында отырған солто, тынай, шерікші қырғыздары ұзын құлақтан Кенесары, Наурызбай қазақтан қалың қол алып, қырғызбен соғысуға аттаныпты деген сөзді естіген соң, қырғыз манаптары әр рудан 3-4 кісіні тандап шығарып, Шалдыбарға барып, елге көрінбей жатып, анық хабар алып кел деп жіберген. Тынай қырғызының феодалы Жантай Қарабеков жақын туысы Қожажан мен өз баласы Исабекәліні қоса жөнелткен. Қырғыздың тандап шығарған жиырмадан асқан кісісі Қарабалтаға жеткенде Кене хан соғысып, Меркені қоршап жатыр деген хабарды алған. Бұлар Қарабалтада жатып, Қожажанға бір кісі қосып, анық хабарын біл деп шолғыншы жіберген. Меркенің бегі Кене ханмен соғыса алмай, сыйға «Қызыл арғын» деген арғымағын және соғым беріпті. Енді қырғызбен соғысады екен деген хабарды алған соң бұлар тоқтаусыз жүріп, Пішпектегі өзбектің бегі Әлішерге келіп, Кенесарының хабарын айтып: «Сіз соғысасыз ба, әлде жарасып тұрасыз ба?» — дегенде, бек: «Меркенің бегі арамза қорқақ және әлі бала. Хан әзіретіміздің дәм-тұзы ұрсын. Менің екі зеңбірегім бар. Әзіреті ханымыздың дәм-тұзын қалай ақтаймын, соғысамын», — деген. Солтолар Кенесарының жолында еліміз тұрмасын деп көшіріп, Ырғайты, Қарақоңызға шығарғанын естіген бек: «Мен ескі шапандарды зығырдың майымен майлап, биік ағаштың басына байлап, қамалдың басына орнатып, от қойдырайын, осы оттан Кене ханның Пішпекке келгенін білерсің, сөйтіп қамданарсың», - деп уәде берген. Солтоның кісілері өз еліне шауып кетіп, Қожажан, Исабекәлі Жылғым басындағы Жантайға барып, хабар бергенде елін түн ішінде шығарып, әскерін әзірлеген.

Солтолар бүкіл елін Кіші Кемін, Үлкен Кемінге қарай көшіріп жіберіп, өздері ұрабасыдан (Тоқмақтан 8 шақырым оңтүстіктің шығысында) Кене ханды тосқан. Шерікші елі Беріктастың кіре берісінен ауылын көшіріп, бәрін Қызыл судың, Шамшының бөктеріне қондырып, әскери күшін әзірлеп тұрған. Пішпектің қорғанынан от шықты деп Текеліктің биік жотасында жатқан қарауылдар тынайға, сарыбағысқа хабар бергенде, бұлар Қошамет пен Орманға айтып, сарыбағыстан (Есенқұл, Боркүш, Надырбек) әскер алып келіп, Орман үйінде жата берген. Нарынға жетпей қалып, жұмғалдық саяқтан екі үйден бір жігіт таңдалып шығып және бір атты қосаққа алып, Наурызбай, Дулат, Тілеке бастаған 400 кісі Шамшыны асып келген. Кене хан қазақтан 8-9 мың қол жинап, қыз – келінге тұмақ кигізіп, көгендеп желі байлата жүріп, Пішпектен өтіп, қырғызға шабуыл жасаған. Қолбасшылары шымырдан — Байзақ датқа, ботпайдан - Сыпатай, Тілеуберді, қарақойлыдан — Құдайберген, аққойлыдан — Байет, арғыннан — Шұбыртпалы, Ағыбай, тамадан — Богоғұсшыл батыр мен Бармен датқа болған. Жолда келе жатып таластық қырғыздың жанынан біраз орғытып, Пішпекке келгенде Ешқожа Қанайдың күмбезіне қойған өлікті ашып, екі қабат әйелдердің ішін жарып, баласын бауыздап ағашқа іліп келген. Туын Текеліктің шыңына тігіп, ауыр қосын түсіріп, Кенесары Орта көл, Тоқмақтың және тау етегіне шатырларын тігіп жатқанда оң қанатының әскер бастығы Наурызбай болып, алдынан қамданып тосып тұрған тынайлар кездесіп, қайтадан шабуылдап, Ұрабасыдан қазақтар қаптап барғанда тауға тығылған сол қанатпен қырғыздар соғыса алмай қашып, сарыбағыс қырғызынан ішінде Шамен Құттысейітұлы бар, 40-50 кісі қолға түскен. Бірақ бұғы Таманың ауылынан көшіп келген таздар Ады Шаменннің қайынатасы, үш інісі, бес ұлы бастап, 100 шамалы кісі атой салып, атты -жаяулы болып, соғысқан кезде Төрегелдінің ағайындарынан 300 кісі қазақтың қапталынан «Абайылдап» ат қойып, соғысып, қазақты төсті көздеп жарып шығып, қайтадан жабыла шабуылдағанда қазақтан 60-тай кісі келіп, басқаларын мінгестіре қашқан, бірталай ат пен 8 казак қырғыздың қолында қалған. Бұл ұрыста Төрегелдінің ағайындары, шерікші елінің бүкіл бозбалалары бастарын қызыл жаулықпен таңып, жеңдерін түріп соғысқан. Сегіз қазақтың бірі — Жорубай деген болған. Ал Қошқарда Адыраманұлы деген сарыбағаштың ішінде тұрып қалған (оның тұқымы қазір де осы рудың ішінде). Бірнешеге бөлініп қаптаған солтоны бет алған қазақтарға алғашқыда бөлекбайдың бозбалалары кездесіп, соғысып жүргенде қара қызыл ат мініп жүрген Ержан төрені Жолсейіт, бір мәліметтерде жетіқасқадан Андас, найзамен түйреп түсірген. Наурызбай тура тартып, қырғызды үркіте кіріп келіп, найза сала алмастан: «Ержан төре деген осы, қырғыздар, жақсылап бағындар» - деп кайта кеткен.

Ержан төре екенін қырғыздар білген соң, кескілеп өлтірген. Бір мәліметтерде Жаманқараның ағайындары бағып, кейін өлтірген. Және тағы бір деректерде Жаманқараның Самал деген туысы Ержан екенін білген кезде пышақпен жара тартып жіберіп, қанын үш ұрттап: «Жаманқараның күйігі енді кетті» , — деп қазақты қоршаған жолдастарына қосылған. Наурызбайға көмекке келген аққойлы Байет біраз соғысып, қайта шабылған. Сарыбағышты бетке алып шыққан шымыр Байзақтың әскері қатты соғысып, қырғыздар бесінде тауға қарай кеткен. Арғын Ағыбай мен Наурызбайдың мінгендері қызыл ат екен. Үш мың шамалы кісі солтоны екінші рет бетке алып шыққанда (Ержанды құтқаруға болса керек) солтолар қайта қашып, Ұрабасыдан өткенде 600 шамалы солто жолда жасырынып тұрып, турасынан шабуылдай шыққанда қазақтар быт-шыт болып, қайтадан тауға тығылған. Бұдан соң солтоға беттей алмай қалған, Наурызбай үш күн қатарынан келіп, үш қырғызды шауып кеткен. Мұның бірі өліп, екеуі аман қалған. Екінші күнгі соғыста бұрын мінілмеген торыны мініп, құлаған. Алдыңғы жылы қазаққа сыпырта шаптырған Төлеғабыл келгенде Жантай Ысабек деген баласының жүйрік торы атын берген. Төлеғабыл атқа мініп, қалың найзадан бірін тандап, беттейін деп тұрған қалың қазақты көздей «шу» деген, бірін итеріп қойып, ар жағынан өте шығып, бұра тартып тағы бірін жыға шауып, қуған қазақтарға жеткізбей қайта келген. Одан кейін тынай қырғызынан Назарбек қартайған шағында шапқан қазақты Назарбектен бұрын жеткен оның Үркімбай деген баласы құлата шапқан. Наурызбай шыға келгенде оның «Қызылауыз» деген Меркенің Мәделі бегінен сыйға алған арғымағын солто Байтіктің мергені аяғынан атқан. Бір мағлұматта тынай қырғызынан Шералдай мен Сағабай у қосып атқан. Бір хабарда Есенқұлдан Кебек мерген атқан. Атына оқ тиіп қалғанда Наурызбай қайта қашып барған, бұдан соң Наурызбай шымыр Байзақтың «Кертайлақ» атын мініп, соғысқа кіріп, ол аңдып тұрып Кебек мергенді атып өлтірген, бұл туралы қазақтың өлеңдерінде былай делінеді:

Наурызбай мен Кертайлақ

Текеліктен сеңгірден,

Шыға келді қол жинап,

Қорыққанынан көп қырғыз,

Ойбайлаған құдайлап,

Өте шыққан өтініп,

Орта жолменен төтелеп,

Оң жүйрігін жетелеп.

Оңтүстік жағынан Есенқұл, саяқ Талқан беттеп, су жағынан бөлекбай, тынай, шерікші елі тосып, қазақты қырңыздар қоршап соғысқан. Соғыстың 5-6 күнінде бүкіл қырғыз атқа қонып, қатал соғыс болып, екі жақтан бірдей талай кісі өлген соң, екі жаққа қарай соғысушылар тараб кеткен. Бұдан кейін қырғыздар жаппай атқа қонып, Шудың суын бөгеп, тас салып, суды Қызыл су, Шамшының ойлы жеріне қарай бұрып жібергенде қазақтар суға жетпей қалған. Бірлі – екілі суға барғандарын қырғыздар өлтіріп кететін болған. Тау жақтан солто мен сарыбағыс, саяқтың кісілері «Қарақоңыздың суы ма жібермейміз» деп тосып, ұрыста біраз қырғыз өліп кеткен соң, қырғыздар енді жол тоса алмаған.

Соғыста бұрынғы жылы Жаманқарасын өлтірткен жетіқасқа ІІІыңғыс айлалы болып, өте үлкен қайрат көрсеткен. Ақыры қазақтар күннен-күнге соғысын күшейтіп, қырғыз қысылып, қырғыздың қыз-келіншектері ауылынан тамақ тасып беріп, соғыс созылғанда қырғыздар «келсін» деп, 8-ші күні Орманға кісі шаптырған. Орман келмеген соң, солто сарыбағыс, саяқтан атпенен үш кісі шаптырғанда Ыстықкөлдің Қараой, Сарыойында жатқан Орман 200 кісімен соғыстың оныншы, бір мәліметтерде он екінші күнінде келген. Ұзын бұлаққа келгенде Оразбек дегенге кернейін тарттырған. Келіп түскенде қырғыздың бүкіл бас кісілері барып сәлемдескенде неше түйеге арта келген сүр ет елге таратылып, шикісі де қос - қосынан беріліп, елінен жетелей келген семіз ақ қызыл биені бір түлік ретінде сойдырған. Осы шақта қазаққа біраз оқ атып, Шарғын деген ұлы қырық кісі (бүкіл мерген) алып, қайта шапқан. Абылай ұрпағынан Қодоқалша жекпе-жекке шығып, атын алдырған. Орман кернейін тарттырғанда Кене хан: «Мынау сиырша мөңірегені не?», — дегенде жанында отырған шымыр Байзақ: «Алдияр тақсыр, қырғыздың шабағымен соғысып жатыр едің, сазаны енді келді», — деген. «Бүгін соғыс қылмаңдар, тыныш барып қостарында жата беріңдер. Әй, басқа тіл алар, анау үш тентек тіл алмас», — деп бөлекбай, тынай, шерікшіні көрсетіп, — қазаққа тигендер болса, бастарын қанауға, малдарын талауға дегендей болар, ертең қазақтың қанжығасы болса, тең бөліп берейік».

Келген қазақтар жауап алмастан қайтып кеткен. Боз биенің етін жеген соң, ел тараб қостарына кеткен. Орман өзінің ала келген үйіне қонған. Орманның бұйрығы бойынша сол күні кешке соғыс болған. Елшінің сөзін естіген Наурызбай: «Таңдаулы 1000 жігітпен мен жаудың қоршауын жарып шығайын, онан соң туменен қалған әскерді алдыңызға салып, жүріп кетейін», — дегенде Кене хан басын шайқап, көнбей: «Күндіз кетсеңдер, тұқымың құриды», — деп отыра берген. Кешке жақын бір баласы қашуға даярланғанда басқа қазақтар біліп қалып, бәрі қашудың қамында болған. «Бөлекбай, Атаке, Абайылдаған» ұран шығып, мылтықтар атылып, күн әбден батқанда, ел орынға отыра, қазақ қашты, жау қашты» деген қаптаған қырғыздардың үнінен, ой мен қырдағы айқай-шудан айнала жаңғырып кеткен. Қазақтар кешкі тамақтарына қарамастан бет-бетіне қашқан. Қазақтарға қырғыздар араласып кеткенде, қазақтар қырғызша ұран шақырайық, білмей қалсын деп, мысалы Тілеуберділердің «Тілеуберді, Атаке» деген ұранын «Атаке,

Атаке» дегенде, қырғыздар тілінен танып, көп қазақты қолға түсірген. Әскер емес атқосшы балалардың кейбірінің алғаны үш ат болған. Қазақтың қыздары шаштарын төбесіне түйіп алып қашқандықтан, олар танылмай көп өлтірілген. Бір қыз шашын жайып жіберіп «мен қызбын» дегенде саяқ қырғызынан Нарбай балуан деген ұстап алып, баласына алып берген. Оның қазіргі ұрпағы қай дулатта, осы кезде Кетпектөбеде. Қазақтың танылған бір себебі, қырғыздардың бәрі сыртынан көйлек киіп алған. Қазақтар кимеген. Қазақтан ақ көйлек киіп аман қалғаны Шымыр Байзақтың елі болған. Себебі, Кене хан қашпақ болды деп астыртын Орманға кісі жібергенде, Орман: «елдің бәріне бірдей ақ көйлек кигізем» ,—деген. Таздар сары бағысынан Садық қазақтың бір бас кісісін қолға түсіріп, оны тамыр деп қоя бергенде, Жантай біліп қалып, оны көп жыл бойы жау тұтып, кек сақтап жүрген. Шұбыртпалы Ағыбай өз қазақтарын бір бөліп, қырғыздың қуғын - сүргіні біткенше жар түбіндегі ойысқа жасырып, қырғыздар түгел кеткен соң, Тоқпақтың соқпақ жолына салып, аман-есен құтылып кеткен. Миы ашып кеткен қазақты Ырғайтының даласына қуып барған. Тынай қырғызынан Дайырбек, Қалша дегендер Наурызбайды ұстаған. Тынай қырғызынан Қармыштың балалары Текеліктің тауында Кене ханды сәскеде ұстаған. Наурызбай: «Бастарыңа ие болған қырғыз болсаңдар, 12 кісі екенсіңдер, бәріңе қалағаныңша ділдә берейін, бізді елімізге алып барыңдар»,— дегенде көнбей, Тоқмақтың тауында Алмалының кіре берісінде үш күн бағып, одан соң Жантайға хабар берген. Жантай екі күннен кейін келіп, Орманмен ақылдасқанда, Орман ат тондап ұзатып жібер деген. Кене хан, Наурызбай қолға түсіпті деп естігендер «өлтіреміз» деп, Кенесары жатқан үйді қоршап алған. Бір мәліметте Кене хан, Наурызбайды ұстаған шешей Атамбектің Опу, Топу деген балаларын ұстап алған. Аққойлы Байеттің 19 жастағы Құдайберген деген баласын абыла деген руынан Әлі ұстап алған. Құдайберген деген баласын абыла деген руынан Әлі ұстап алған. Құдайбергеннің сары кер аты, құндыз бөркі, алтын белдігі болған. Жантай құдаласып, 100 түйе, 1000 қой қалыңдыққа уәделесіп, ұзатып салған. Шымыр Байзақты ат бастаған бір тоғызбен Орман шығарып салған. Ішінде Орман бар, бүкіл қырғыздың бас кісілері қазақпен ел болып тұралық, қалғанымыз жұрт болайық, Кенесары; Наурызбайға әйел әперіп, ұзатайық дегенде бұрынғы жылы өлген жігіттердің, ерлердің аға-інілері көнбей, олардың аналары, әйелдері ауылды қоршап жатып алған. Кенесары, Наурызбай екі басқа ауылда 7-8 күн тұрған. Кене хан қырғыздың бір бас кісісіне мені жолықтыр дегенде қырғыздар мақұлдамаған.

Қырғыздар ақыры былай деген: «Бұларды қоя берсек, біріншіден, еліміз бұзылады екен, егерде өлтірмей бағып-қағып жүре берсек, қазақтар Төрегелдіні жібермей, Кенесары мен Наурызбайға пара-пар қылып, бұларды босатып әкетеді екен». Төрегелді туралы мынадай сөз бар: Кенесарының соңғы соғысында Іледегі тұтқында қазақтар болған Кенесары, Наурызбайды өлтірген соң, Төрегелдіні босатуға Орман менен Жантайдан кісі барса, қазақтар орысқа сиынып, Төрегелдіні босатпаған. Қазақтың төрелеріне және басқа басшыларына айтса, олар былай ақыл берген. Кене хан орысқа тыныштық бермей, неше рет бүлік салып көп зиян келтірген. Бұлардың өлгенін растау үшін Кенесарының басын орыстың ұлығына тарту қылсаңдар, Төрегелдіні босатады дегенде, Жантай өз жақын туыстарынан Қалығұл, Әлібекұлынан Кенесарының басын беріп, Төрегелдіні босатқан. Жантайдың кеңесі бойынша, Қалығұл жолдастарына айтпастан жасырып, орысқа қараб тұруға Жантай көп ынтық деген. Осы үшін басқа өкілден гөрі, Қалығұлға ерекше ізет көрсетілген.

Қырғыздар Кене ханды өлтіруге келісіп, кісі жіберіп, «бұрынғы жылғы елші болған кісі бар ма» дегенде, Кене хан «болса болар» деген. Қырғыздың өлтірмек болғанын Кене хан білген соң: «Мен дәрет алып, намаз оқып алайын, онан соң ишара қылайын, сонда жанымды қинамай қылышпенен бір шауып өлтіріңдер», — деген. Ертеңмен намаз оқып болып, ишара қылғанда, бұрынғы жылы Кенесарыдан өлген Орманбек, Суанбектің Тайсары деген інісі Тастанбектің болат қылышымен сілтеп жібергенде басы ұшып түскен. Басы домаланып, қимылдап жатқанда жесір қатындар жүгіріп келіп, құлақтарын кесіп алған. Өлігін Қызылсу мен Шамшының ортасындағы Борды деген сайдың орта тұсындағы тауға көмген. Кенесарыны өлтірер кезде күн қатты жауған.

Құдайменде төре Шыңғыстың қолына түсіп, оны Әлімбек пен Болат өлтірген. Кене ханның мойны жуанырақ, арық - семіздің ортасы, мығым денелі, жүзі құба сұр, орта бойлы, көзі қызыл, маңдайы жазық, мұрны жалпақтау, танауы кең, кішірек күрең жирен шоқша сақал, мұртсыз, көп сөйлемейтін, ұстамды кісі болған. Басында құндыз тұмақ, түйе жүннен жасалған боз шекпен, ішінен құндыз ішік, көйлек шалбары ақ сұрыптан тігілген, шатыры керегелі көк шатыр болған. Наурызбайдан «бұрынғы жылғы елшілер бар ма» деп сұрағанда: «Жаманқараңды жайратқан, Орманбегіңді ойрандаған, Суанбегіңді сұлатқан, қалпағыңды талпақ қылған қолым осы», — ...Төрт арманым қалды: бірінші апам күйеуге ұзатылған жоқ еді» , екінші перзентім қалған жоқ, үшінші арманым — тоқсан түйеден пұл алған жоқ, төртінші арманым — алты алаш баласын соңыма салып, Еділ, Жайық, Сарыарқада орыспенен беттеспедім», - деген. Қалпақтың Төлебай деген жігіті қылышпен басқа тартып қалғанда, шалқасынан кетіп өлген. Қалпақтың қатыны ішін жарып, қанынан үш ұрттап алған. Сүйегін Шамшының оңтүстік шығысындағы биік жағаға көмген.

Наурызбай 23-25 жастан аспаған, ұзын бойлы, ақ құба, ат жақты, шегір көзді, саусақтары жіңішке, ұзын көкіл шашына маржан таққан, тоқтаусыз ойнақтап тұрған, сақал-мұрты жоқ болған. Мінген аты ақ қызыл болып, соғыста оң жеңін белдігіне қыстырып, жалаңаштап жүретін. Ол екі жыл қырғызбен соғысқанда ешкім оның найзаны екі қолдап ұстағанын көрмеген. Ылғи найзаны бар қолмен шаншитын болған. Ішінен қара жібек күрме (жеңі жоқ киім), сыртынан көк науатпен тыстаған, құндызбен әдіптелген ішігі болған. Наурызбай туралы бір әңгіме: Кене хан Текеліктің шыңына туын жаңадан тігерде, Наурызбай Тынайды бетке алып бара жатқанда артқы әскерден бөлініп, қашып бара жатқан 30 шамалы қырғызға Наурызбай жетеді. Мұның жау екенін біліп, 60 кісімен жауға малды бермейін деп малтай жетіп келгенде, Наурызбай тура тартып бара жатып: «Сен кімсің? » дегенде: «Мен — Жантайдың інісі Малтаймын», — дейді. «Сен Малтай болсаң, достасайық» дегенде, Малтай: «Жауда достық бар ма?» — дегенде, Наурызбай: «Қырғыз, сатан құдай берді той», — деп айтқан. Екеуінің артындағы қырғыз-қазақтың әскері соңдарынан жетіп, екі жақ соғысқан. Қырғыздың айтуынша, Наурызбайдың бұл сөзінде екі себеп болған. Бірінші, Дулат шапырашты қазағы Кене ханның қырғызбен соғысына наразы болған. Екінші, Бопайдың көрген түсінен төрелер әбден қауіп алған. Кене хан ылғи соғысуға шықпай, ту түбінде тігілген көк шатырында отырған, қасында ылғи шымыр Байзақ болған. Байзақтың «Төр» және «Кертайлақ» деген екі жүйрік аттары болған. Ағыбайдың мінген аты боз болған.

1916 жылғы Қырғыз көтерілісі

1916 жылғы қырғыздың көтерілісінің шыққан себебін тексергенде тек қана солдат және жұмысшы болады деген бұйрық болмастан, оның себебі терең болып, езу ұзақтан басталып, орысқа қарағаннан бері патша өкіметіне, колонизаторларына қара ниетте болып келе жатқандығы көрінеді, осы себептен патша өкіметінің қырғызды бағындыруынан бастап қыса бастаған жерлерінен қысқаша мәлімет бергемін.

Біріншіден, бұғы қырғызынын орысқа қараб кеткеніне басқа қырғыздар наразы болған. Алматыдан орыс әскерін шақырып келіп, Байтіктің Бішкектегі өзбек пен солтоны қаратқандығына «орысқа қарамайтын едік» деп наразы болып қалған солтолар көп болған. Мәселен,жайылдан Ажыныңұлы Майшыл,мұны Әулиеатадан ұлық Биденский шығып келіп, ұстап алып өлтірген. Бұғы, саяқтың султаны Зарыпбек 25 орыстың әскерімен келіп, сарыбағышты шаптырғандығына, рулық туыстың байланысты үзіп, әлсіздендіруге бағытталған патша саясатына наразы болып жүрген сарыбағыш қырғызының көпшілігі, кедей шаруалары намыстанып қалған. Үметалы Орманұлының Қытайға қашуға түрткі болған себептің бірі осы еді. Үметалының орысқа қарамаймын деп қашқан екінші бір себебі — тынай орысқа бұрын қараб, жақын болып, Есенқұл сарыбағышының екі жері — Үлкен Кемин, Кіші Кеминді, Шудан сыртқа тепкені болған.

1867 жылы бірінші сайлау басталып, ел-жұрт есеп дәптерге түсіп, би, болыс, манаптың күні туып, шығын көбейіп, бір жерден екіншіге еркін көшіп кете алмағандықтан, манапқа бұрынғыдан бетер құл, күң қатарында байланысып қалған. Егерде біреу ұрланып қашып кетсе, оны қайтадан еріксіз айдатып алып, сен қашқандағы шығын деп, мал-мүлкін талап алған. Мал-мүлкін айдап алып, тентіретіп жіберген. Мұндай зұлымдыққа патша өкіметі бірінші жәрдемші болғандығы үшін көп нашар бейшаралар, бұқаралар патша өкіметіне әбден наразы бола келген.

Тоқмақ уез бастығы 1866 жылы күзде сарбағыш қырғызының әйгілі батыры Төрегелді Абайылда ұлын Тоқмаққа шақырып алып, оны еш күнәсіз ұрғанда, бүкіл арқа қырғызы және манаптың қол астында жүрген кедей қара шаруалар намыстанып, қатты қайғырып, кейіген. Соған байланысты, орыс бізді жұрт қылмайды екен деген ойда қалғандар көп болған. Орыстан таяқ жедім деп Төрегелді бұрынғыдай елді көп араламай, үйден көп шықпай, 1869 жылы өлген.

Бұғы қырғызының отаршылдардан меселінің қайтқаны

Ыстықкөлде тұрған бұғы - саяқтың бірінші батыры Балбай болған. Николай өкімет іБалбайдың орысқа қарсы пейілде екенін біліп, Балбайға өте қарсы болған. Мұны өлтіргеннен соң да жұрт наразы болған. Балбай, Мамыр, Маймыл, Әділді өлтіргені үшін ел отаршылдарға кек сақтап қалған. Балбайды өлтіргені үшін патша өкіметі алдап іс қылады екен деп Күшік Зарыпбекұлы жүз түтінмен Тұрпанға қашқан. Бала руынан Шадықан Солтонойұлы болыс болғандықтан, қашқан елді тоқтатып кел деп ұлықтар бұйырғанда, Шадықан барып, қашқан елмен қоштасып, қайта келіп, жетпей қалдым деп жауап берген. Балбайды өлтіргені туралы Солтобайдың айтқаны: «Орыспенен ойнасаң, өлмеймін деп ойлама» және бұрынғы ұлтшыл қырғыздар: «Орыспенен жолдас болсаң, балта - пышағың жанында жүрсін» деген.

Ферғаналық қырғыздың отаршылардан меселінің қайтқаны

Мамыр, Мергенбайды отаршылар 1881 жылы Әндіжанда дарға асқаны үшін кедей шаруалар кек алып қалған. 1881 — 1882 жылдың күзінде (Жылқы жылы) Текестегі арық руы мен саяқ көшіп келгенде, оларды аяғы Торыайғыр, басы Байсары қылып орналастырып, ол жердегі сарыбағышты еріксіз Қашқарға айдағанда, бізге отаршылдар жақсылық қылмайды екен деп кектеніп қалған. Сібірге айдау деген сөз жабайы жүрген қырғызға өлім, үлкен азап ретінде көрінген. Өзара болған араздықтың кесірінен көп адам адал болса да, Сібірге айдалып, өлтірілген. 1885 — 1887 жылы Балбак Байтерекұлының (залым үкіметтің тілектесі — манап) қастығы бойынша айдалғандар: Сұлтан, Көбей, Табыс болған. Сұлтан мен Көбейді айдап бара жатқанда, кісенменен суға түсе қашқанда Чулу көпірінде солдаттар атып өлтірген. Табыс Қапалға айдалып барып, өлген. Бұл үшін тағы ел наразы болған. Адигине қырғызының ханы саналған Құрманжан датқаның Қамшыбек деген баласын өкімет дарға тартқанда, Ферғана қырғызының өкіметке қаны қарайып қалды, Құрманжан өзі қайғы - күйіктен біраз азды. Әндіжандағы бір нашақор ишанның салған бұзығы үшін арқа қырғызының таланғандығы және переселеннің келіп, кедей диқанның жерін бүтін алғандығы көкіректен кетпеген дерт болған. Іші кекті болып жүрген кедей диқан орта шаруаларға июль айында қырғыздан солдат және жұмысшы алады деген хабар тарады. Бұл хабар қырғыз, қазаққа зор қайғы болды. Малымызды, мүлкімізді, жақсы атымызды соғысқа алса және біз бала мен 40 жасқа дейінгі еркегімізді солдаттыққа алса, кемпір-шал өз тіршілігіне қарамастан, соғысқа керекті қызметті қылса, жақсы жерімізді переселендерге алып бергені үшін бізде егін жоқ болса, жас бала-шағамыз қырылады екен деп ақылдан адасып, есі ауды. Ата баланың, іні ағаның сөзін ұқпас, тілін алмас, мал түгіл, шыбын жан қайғыда болып, жандарынан шыдап үміт үзді, бір-бірінің сөзін ұқпастан, оңбай ауру болды. Солдатқа, жүмысшыға бармаймыз дегендері болса, Қарақол, Тоқмақ, Пішпек, Ақсу ұлықтары абақтыға қаматтырды. Мұндай зұлымдық асып кеткендіктен, қырғыздың көбінің пейілі бұзықтық шығаруға бейімделе түсті. Жақсы жерлер отаршылардың пайдасына өтіп, сауда жағынан пайдадан қалған бай-манаптар және бұрынғыдай кедей шаруаларды жеке басқара алмай қалып, күйініште жүргендіктен, бұлар да көтеріліс шығаруға пейілді еді. Жақсы жерлерге, сауда жағынан түсер пайдаларына іштері күйіп жүргендіктен, әр тарабтан кедей - диқан орта шаруалардың көтеріліс шығарарына көзі жетіп, бай-манаптар да жаңа үкім жағынан қысылып бара жатқандықтан, орыс отаршылдарын түсіне бастап, қырғыздың манаптары бұрынғыдай кедей және диқандарды еркіменен алмағандықтан, көбі іште жүргендіктен, көтеріліс шығаруға әбден пейілі ауды. Көбінесе диқан, кедей, орта шаруалардан қызметке алынбақ болған 17 мен 40-тың аралығындағылар топтасып, әр жерде жасырын жиын өткізіп, ұрыс саламыз деп найза, айбалта, қылыш және басқа жабдықтарды ұсталарға жасатты. Бай-манап, болыстар балаларын, жақын туғандарын солдатқа жібермес амалын ойлап, заң іздеп, бөлімшелік оязға пара беріп, ақылдасып алып қалып, олардың орнына кедейлерді жіберуге даярланды. Бай-манап, болыстар майданға өз балаларын жіберместен, өкімет жұмысына қалдыруға кірісті. «Кімнің айғырына кім қайғырады» дегендей өз балалары, туғандары мұнда қалатын болғаннан кейін бай-манаптардың көбі бүлік шығаруға құлық танытпады. Елдің пікірін білемін деп сарыбағыш атаке манаптарынан Исамудин Шабданұлы Нарынға жасырын Бұғыбай деген жігітін жіберіп, Қасымалыдан хабар алды. Атбашы, Нарында Николайға қарсы шықпастан, көтеріліске қарсы болғандар: Қазы Чокоұлы Қалпа, Келдібекұлы Есенқұл, Адырайым Шойбек, Сұлтанғазы Келдібек, Қасымбек Бапайы, Туркмен Зарпбек, Құдайбергендер болды. Бұлар Николайдың әскеріне қосылып, кедей - диқанды талап, әскерге соятын мал берді, Мысалы, Көкартты асып келе жатқан әскерге Қалпа Қалдыбекұлы үй тігіп, ат байлап тұрған. Нарындағы көтеріліске бар ділімен қосылған: Қасымалы Мамбетұлы, Чолук, Құдайберген, Атабек, Сарыбағыш молда және бүткіл ажы елі.

Көтерілістің долбары

Алматы қазағы, солтүстік қырғыздары солдат бермеске бекіп жүргенде мұны ұғып қалған әрбір уезд бастықтары, приставтар өз елдерінің манап - байларын шақырып алып, кейбірін абақтыға салып, кейбірін қаладан шықпайсыңдар деп қыспаққа алған. «Солдат бермеуге шараларың жоқ, сіздерден қызметші алғаны патша сіздерді қатарға қосып, үлкен рақым қылғандығы, мұнысын да жақсылап түсінулерің керек», — деген. Пішпек уезінің болыстары, көбінесе атақты манаптарды шақырып алып, «жұмысшы бересіңдер» дегенде, ұлыққа береміз деп жасырын кеңескен. Кеңесте Қанат, Исамуддиндер болған екен. Кеңестегі болған іс: «Алматыда әскер көп, үлкен қала, орыстың қайнаған жері, жандаралы және басқа ұлықтары көп. Сондықтан бірінші алматылық қазақтан бүлік шығып, осы заматта Пішпек, Тоқмақ, Нарын, Қарақол қырғыздары көтеріліп, Тоқмақ, Қарақол қырғыздары Алматы қазақтарымен байланысып, Қарақол, Көлдегі орысты қыстағыменен Тоқмаққа және оның айналасындағы орыс қыстақтарын таламақ. Қазақтан Жаркент уезіне кісі жіберіп, Қатал, Лепсіге келіп, қазақтарды Николайға қарсы шығармақ. Нарын қырғыздары Нарынды талап, Ферғана жолын тосып, ондағы қырғызды Николайға қарсы шығармақ. Қашқар, Жұмғал, Шудағы қырғыздар Тоқмақ, Пішпек қалаларын қоршап, Әулиеата жолын тосып, Таластағы қазақ-қырғызды өздеріне қосып, Ташкент жолын тоспақ. Басқа орысқа тиместен, жалаң әскермен соғыспақ. Сасып, қиналған шақта елді сыртқа шығарып, қолға түсіріп, Буам шатқалынан тосып, бүкіл Алатаудың белдерін алып жатпақ. Ылажы болса, орысты Түркістаннан ығыстырмақ. Жерін алғаны үшін қоныс аударушыларды қырғыздар талай бастады. Таластағы қырғыздан бүлік шықпады, тек бүлік шығаруға тілектес болды. Солтодан екі жерден бүлік шықты, Әндіжан, Алай қырғызы тыныш болды. Қарақол дүңгені мен сарт қалмақ бүлігіне араласты. Алматы қазағынан мелектик және жаркенттіктер көтерілсе де, оны тезінен басты. Қазақта шапырашты қазақтар Шиен мен Бөрдекені екі-үш күн таласа да, оларды басып, бас кісілерін Алматыдағы түрмеге салды. Бұлардың ішіндегі хандыққа сайланған Әшікейұлы Бекболатты дарға асты. Ұстатпай жүріп, шапырашты қазағынан Тулақ 60-70 түтінімен қырғызға қосылып, Тұрпанға қашып барып, 1917 жылы төңкерістен кейін қайта келді. Қазақтар тез басылып қалғандықтан, қырғыздың көтерілгендері өз жандарын қорғап қалды. Дүнген, өзбек, ұйғыр қатыспастан Николайдың жағында қалды. Солдат оларды хабары қырғызға ұтылған соң, бүлік қайдан шығар екен деп оған қосылмаққа құлағын түріп, көңілі бұзылып тұрды. Ташкенттен өзбек солдат бермейтін болыпты деген хабар тарады. Сырдария, Ферғанадағы өзбектер де осындай депті. Самарқан мен Жызақ уезіндегі қырғыз, өзбектер ұрыс шығарыпты деген сөздер еміс - еміс естіліп жатты. Шілде айынын аяғында теке түрікмендер бүлік шығарыпты деген хабар шықты.

Көтерілістің басталғаны

1 тамызда Алматыға барған базаршы сарыбағыш еліне айтып келді: «Қызыл бөрік және Жаркент уезіндегі қазақ бұзылды. Алматыдағы әскер қаладан ат жиып, жүріп кетті. Мен жасырынып жатып, қашып шықтым» деп. Мұны естіп атеке сарыбағыш елі анық-қанығы естілер деп ат-тонын, қару-жарағын қамдап тұрғанда Алматы диуанындағы шапырашты қазағынан, мырзабек руынан Әбдіқажы деген 5-тамызда кешке жақын Қоңыр жайлауында жатқан атаке еліне, Боранбай Сазанұлына хабар берген. «Алматылық қазақ-орыс қыстақтарын талап алдық, ертең Ұзынағашқа ұрыс салып, Қаскелеңге, одан Алматыға барамыз» деген.

Шу бойындағы көтеріліс

Әбдіқажының сөзін естіген соң Қоңырда жатқан атеке елі, жетіген, қыпшақтар және естеместің ауылындағы кедейлер, диқандар Самсоновка қазақ-орыстарының жайлауда жатқан малын түнде талап алып, бірен-саран жүрген малай орыстарды өлтіріп, Кіші Кеминдегі елге хабар берген.

6 тамызда ертеңменен Кіші Кеминдегі кедейлерден Болатқан басшы болып, әрқайсысы омарташы орыстарды өлтіріп, малын, үйін талап, талқандаған. Самсоновкаға келе жатқан жиырма-отыз шамалы жабдықты жәй орыстарды қырғыз қайтадан Самсоновка қыстағына айдап кірген. Қара ойдағы Васильев партиясының орыстарынан, Самсоновканы бет ала арбамен қашып келе жатқан орыстардан, қырғыздар бір орысты найзаменен шаншып жаралы қылғанда орыстар көп нәрсесін тастап, жеңіл-желпі қашып, атыса - атыса, Самсоновкаға кіріп кеткен. Осы күні сарыбағыш елінің абына руынан диқан – кедейлер Желарғы мен Тайғақ бектерінен қара жолменен Бішкекке айдап бара жатқан қазыналық (60- 70) аттарды талап алған. 6 тамызда Жүніс Сасыкеұлы Кіші Кеминде түн бойы тонап, бал шелегін қиратып, кемпір-шал, жас балаларын өлтіріп, кейбір қыз - келіндерді тұтқынға алды деп айтады.

Үлкен Кеминдегі кісілердің айтқаны — берген хабары: қыстаққа тиместен, орыстардың кішкене үйлерін, Аразот, Кардонды талқандап, қатын, жас балаларын өлтіріп, кейбіреулерін тұтқынға алды дейді және шөп шауып, мал бағып жүрген орыстарды кәрі-жасына қарамастан, өлтірді дейді.

7 тамызда атаке сарыбағыш елі Үлкен Кеминдегі орыстың малын талап алып, тауда және далада жүрген бірен-саран, мал баққан егінші батырақ орыстарды өлтірген. Жолбұлақтағы Кардон мен Аразоттың қалғанын талап алған. Мен осы күні мойнымдағы Николайдың белгісін үзіп, лақтырып жіберіп, жанындағы мөрін тастап және мекеме қағаздарын суға салып, кедей - диқан, бұқараға қосылып, көтеріліске шықтым. Бірақ пристав әскеріменен келіп, Желарық, Бөрібайдағы көтерілген қырғызды қуалапты, енді Үлкен Кеминге келіп, бүлікті басады екен деген сөздер естіліп, кенеттен келіп қалса, білдірмегенім үшін мені аттырып жібереді екен деп арыз жазып, Баялы деген жігіттен жібердім. Ол қайтадан келмеді. Оны Ақбектік, быстравкалық шаруалар тарабынан өлтірілгені кейін мәлім болды. Қартайған кісі жіберейік десем, мені не қылады дейсің деп, көнбестен жүріп кетті. Бүлікті мәлімдеуіме себеп болған ахуалдар төмендегідей:

1) Қазақтан көтеріліс шықты. Хабар естілер кезде қырғыздар орыстардың қатын-қыз, жас баласына, кедей, кемпір-шал, малшыларына аяушылық етпестен өлтіре бастады. Кедейлерін де өлтірді. Біздің ұрысатынымыз қыз - қатын, жас бала, шал-кемпір, кедей емес десем, сенің орысқа бүйрегің бұрады, өзің шоқынған орыссың деп мені өлтірмекші, ұрмақшы болды, аямайтындықтарын одан бетер көрсетті. Приставка білдірілді деген сөзді ел естіп, кемпір-шал, қатын-қызды, жас балаларды, кедейлерді өлтіру тыйылар ма екен деген ой келді.

2) Ұзын құлақтан жеткені қазақ басылып қалыпты деген хабар болды. Егерде басылғаны рас болса, бәлкім қырғыз да басылып қалса, көтеріліс жөнінде не үшін хабар бермедің деп мені атып жібереді ғой деген маған ой келді.

3) Көтеріліс болған кезде Исамудин Шабданұлы Пішпекте болғаны үшін оның Үлкен Кеминдегі ағайындары егер де бүлікті біз шығарып қойып, кенет Исамудин келмей қалса (Исамудин 9-тамызда келген) оны ұлық өлтіреді деп ойлап, Үлкен Кеминдегі сарыбағыш елі Исамудин келгенше қыстаққа шабуылын тоқтатып тұрған. Бұл оқиға маған зор қорқыныш болды.

4) Бүкіл қырғыздың көпшілігі көтеріліске қатысты ма, жоқ па, бізге белгісіз болды. Сол себептен, егер де біз елдің алды болып бүлік шығарған болсақ, оқыстан жұрт тегіс көтерілмей қалса, 40-50 түтін аюке руын атаке сарыбағыш елі ұлыққа көрсетіп, бәрімізді қырғызады деп ауыл арасынан мылжың сөздер шықты. Көтеріліс шығарғандар бұрынғыдай қатын-қыз, жас бала, кемпір-шалды, мал баққан малайды аямай өлтірді. Бай-манаптар сұлу қыз - келінді тұтқынға алды.

Мен бұл жерде де және Қытайға барғанда да тұтқындардың тізімін бүкіл атаке сарыбағыштан жайып жүріп, Қытайдан кайта келгенде 1917 жылы Қазан айында Қытайдан бас жию комиссиясының басшы комиссары Тынысбаевқа қолма - қол тапсырдым. 7-8 тамызда Желпілдекте тұрған сарыбағыш елінің диқан - кедейлері, тынай еліндегі кембағалдар бас қосып, Талдыбұлақ (Орловка) қыстағын тонаған. Осы күні Тоқмақ приставы Байғұлов келіп, қасында жиырма солдаты бар Бөрібайдағы Малай Кебектайұлы басқарған кембағалдармен атысып, қырғыз қашып кетіп, тауға шығып бару қиын болып, Байғұлов кешке жақын Самсоновкаға кеткен. Тоқмақтағы орыстар қаладағы қырғызды өлтіре бастаған. Осы күні атаке сарыбағыштан 400 кісі Самсоновканы қоршап тұрғанда Ысмайыл Далбайұлына оқ тиген. 9 тамызда атаке сарыбағыш елі сәскеде Шабданның мешітіне жиналып, кеңес қылыш, ақ боз бие сойып, Мөкіш Шабданұлын хан көтерген. Мен бұл кеңесте болмадым.

Ел орысты қоршап келе жатқанда, сағат бір шамасында Үлкен Кеминнің суындағы Новоросский қыстағының көпіріне келіп жеттім. Мөкішті хан көтерген соң, қабылданған шешім: әрбір ауылдағы әскерлікке жиналған кісілерге (жігітке) өз ауылындағы қайратты кісілер басшы болсын, тамағына талқан, нан, сүзбе, құрт алсын. Қонған жерінде талаудан түскен малдан сойып жесін деген сөздер тоқтатылып, жалпы бәрі атқа мініп, ту ұстап, Ысмайыл қажы бастаған молдалар болып, Тәңір қолдасын деп түс кезінде Үлкен Кемин қыстағына көпір жақтан мың шамалы кісі шабуыл жасады. Дүкенші орыс жігіті Соловянов (атасы осы сапарда қырғыздар қолынан өлген) алдымыздан шығып, «біз соғыспаймыз» дегенде, көптің айтуы бойынша хат жаздық: «Егер де құрал-жабдығыңызды берсеңіздер, аман-есен босатып жібереміз, екі сағаттан кешікпей жауап беріңдер», — деп Кемел Шабданұлы, Белек Солтонойұлы қол қойған. Бұл орыс кеткен соң, жұрт былай деп кеңесті: егер де құрал-жабдығын берсе, түтінге бір арба, бір атымен аман-есен Ақ бекетке шейін шығарып салайық, шығарып салу міндеті Кемел мен Белектің мойнында болсын.

Екі сағатта жауап келмеді және біраз күтіп тұрды. Орыс жақтан кісі көрінбеген соң, жауап бермейтін болған екен деп шабуыл жасады. Қалмырза деген өзбектің дүкеніне барып жиналып, орыстар алдын арбаменен тасып алған екен, қаптаған қырғыздың алдында келе жатқан кедей Төлеміске оқ тиіп, екі күннен соң өлді. Болсын және Ботай деген қатындар бас болып, 10 шақты қатын «жандарыңды аямай жақсылап соғысыңдар» деп қыстақтың жанына келіп тұрды. Көтеріліс жасаған қырғыздың беті ашық болып, бекініп жатып, мылтық атып тұрды. Қырғыздың көбі үйлерді талап, нәрселерін алып, шіркеу мен тамдарын өртеді. Бақшаға, қораға жасырынып қалған қатын - қызды тонап, оларды өлтірді. Осы күні қырғыздың қолына түскен бір қатын, екі қызды (ұзын мұрт дүкеншінің қатын-қыздары) мен сұрап алып, ауылымда екі күн бағып, түн ішінде аман-есен қыстағына жіберттім. Қолға түскен қатын-қыздың кейбіреуін өлтірді. Кеминнің қыстағында өрт болып жатқанда Кіші Кеминнен Акмат Сасықұлы келіп, Кіші кеминдік орысты талап, білгенін қылып жатыр. Бірақ қазақ бүкіл бас кісілерін ұстатып, соғыса алмастан қашты және тынышталып қалды деді. Мен хабар бергелі келген едім, атаке сарыбағыш еліне түгел айттым деді. Мұны есіткен соң, кеңесіп, Алматы қазағынан бізге жәрдем болмайды екен. Жол ашық болып, бізге Алматыдан әскер келе береді екен деп бел - белге тосқауылға 200 шамалы жігітті жібердік. Атаке сарыбағыштағы қаруды есептесек, он шақты барданке, бес-он қолға оқталған қару болып, әрқайсысы жерде шашыраңқы болған. 10 тамызда Үлкен Кемин қыстағын қоршап тұрыңдар деп 200 шамалы жігіт тастап, кедей - диқандар олардың ішінде Мөкіш болып, 300 жігіт Самсоновкаға кетті. Мен бармастан, кешке жақын ауылды таудың мықты жеріне қондырмаққа Көкайраққа көштім. 9-10 тамызда Пішпек уезінің басшысы Рамшиевич 40 шамалы солдат және Қарабұлақ Қазағынан Қасен бастаған 50-60 кісі келіп, Самсоновканың күн батысынан атаке елімен атысып, оларды қоршап, 60-70 кедейдің арыққа тіреліп қалған кезінде қырғыздан бес кісі өлген. Ішінде Жетіген дегеннің баласы болған. Кедейлерден Болотқан жетіп, найзамен Рамшиевичті түйрерде атына оқ тиіп, жаяу қалып, солдаттар қылыштап өлтіріп кеткен. Өздері Рамшиевичті қорғап, Самсоновкаға жөнелген. 11 тамызда Самсоновканың жанында Рамшиевич, Байқұлов, қазақ - орыстар және солдат полициялар болып, 100 шамалы кісіменен Мөкіш бастап, 500-дей кісі атаке сарбағыш елі (бір есепте 600 кісі) беттесіп, қырғызда мылтық жоқ болып, айбалта, шолубас, найзаменен шабуылдағанда аюке руының кедейі Бөкей Құрманқожаұлы және басқа 2-3 кісі өлген. Бірнеше кісі жаралы болған. Оққа шыдай алмастан қырғыз Боролдайды бетке алып кеткен. Мөкіш Кіші Кеминге асып түскен күні жолменен Боралдайды бетке алып бара жатқанда қазақ орыстар жолдың бойындағы бақтың дуалын тесіп алып, көрінбей тұрып елді атқылағанда, оққа шыдай алмай, дуалдағы орысты шаба алмай, далаға қашқан Мөкіш және ту алған кісі қашпастан, жүріп отырған. Тудың неше жеріне оқ тиіп, қанша жерін тескен.

Солтодағы көтеріліс

...Өлген кісінің есебі 700 шамалы болып, кісі өлтіру Ташкенттен Куропаткин келгенде ғана тоқтаған. Куропаткин бұл жердегі істі тоқтатып, орыстарға мылтық беріп, жабдықтап, Ыстықкөлдің айналасы мен Шуда, Қошқар, Жұмғал, Атбашы, Нарында тұрсын деп бұйрық қылып кеткен.

Куропаткин кеткеннен соң, өлім тоқтаса да, мұжықтар жиылып келіп, қырғызда ақым бар деп Қазан төңкерісіне дейін мал төлетіп алғанын тоқтатпаған. Әулиеатаға қараған Аспара, Шалдыбардағы екі болыс солто көтеріліске катыспай, тыныш тұрған. Күн батыс жағындағы меркелік қазақтар жиналып, Ақкөз дегенді хан көтеріп жатса, оны естіп Меркенің приставы барғанда, казактар приставпенен атысып, пристав Меркеге қашқан. Қазақтар Меркенің жанындағы Кузьминка деген қыстақты өртеп, электр сымдарын қырқып, көпірлерді бұзып, екі-үш арбада кетіп бара жатқан орысты өлтірген. Бұлардың көтерілісі 7-8 күннен кейін басылған.

Қырғыздың Қытайға қашқаны

Бір бұлақ, Қарақол, Нарын арасындағы қаруланған мұжықтар және бұларға жәрдемге келген Алматы бастығының әскері көрінген қырғызды тыя алмады. Нарын, Қарақол, Қошқар қырғыздарына қарсы Алматы, Пішпек әскері бара алмады. Ыбрайым Төлеұлы 200 барданке түсірген соң, әскерге қарсы әрекет қылса да, Боомның жолын тосқан атаке сарыбағыштан өте алмады. Қайсы күні (20 тамызда) атаке сарыбағыш бел - белдегі қарауылдарын алып, шатқалды күзетпестен, жерінен үркіп, көлдің аяғы мен күн шығыс жағына өткен соң, Қаракөл, Нарынға әскер өте бастады. Орынбор, Ташкенттен, Пішпекті басып және Ферғанадан Көгартты асып, мыңдаған біріккен әскер келіп, мұндағы қаруланған мұжықтарменен бірлесіп және жолбасшы алып, көл айналасына және Қошқар, Нарын, Жұмғалға шабуыл қойды. Қырғыздар найза, сойыл, айбалта, ең көп дегенде 600-ге жете барданка, бес-он білтелі қос ауызбенен жабдықтанған. Және де соғыс ілімін білмегендіктен, пулемет, зеңбірекпенен жабдықталған мыңдаған әскерге қарсы тұра алмай, қарсы тұрса да, тықсыра алмай және жақын бара алмай, қашты. Әскер және қаруланған мұжықтар соңынан түсіп, қолға түскенді, жас бала, қатын деместен қырды. Мал-мүлкін талады. Тауда әрқайсысы сайда, орманда, шөлде, мал-мүлкіменен жасырынғандарды андып жүріп, тауып алып, қырып, мал-мүлік олжалады. Қырғыздың тауға, орманға, далаға ұраға тастап кеткен егінін іздеп жүріп, мұжық пенен қазақтар тауып алды. Дүние іздеп, ұра екен деп бейіт ашқандар да болды. Атаке сарыбағыштан бірталай түтін тынай еліне тиісті Қоңыршоқ деген жерде мал-мүлкіменен бекініп жатса, мұжықтар тауып алып, 70 ер азаматын алып кетіп, Тайғақ пен Желарғы ортасындағы жолдың бойындағы Қызыл қорғанға айдап кіріп, бәрін мылтықпен атып өлтірген. Бұл 70 кісінің ішінде жантай қырғызынан кедей Жайыл Қоңырбаев болған.

Қарақол уезінен Сыртта Шарқұдық деген жерде тұз алғалы келген 33 кісінің (артық руы) Писковтың әскері отыз бірін өлтіріп, екеуін Қарақолға алып келген. Оның бірі атақты манасшы Саяқбай Қаралаев болган. Қарақол уезінен Тұйық Ат жайлауының жанында сайда жасырынып жатқан 15 үйлі кісіні мұжықтар Барысқанға айдап келіп, бәрінің сіңірін үзіп, денесіне қағып, қинап өлтірген. Өліктерді өртеп жіберген. Біртіндеп өлтірілгендерінің есебі жоқ.

Текеске қашқан ел

Жоғарыда қыдыр бастық арық тұқымы көтеріліске қатыспай, Қытайға қашқанын көрдік. Көлдегі саяқ, бұғының жартысы Текеске қашқан. Көлден 27, 28, 29 тамызда жалпы кеткен, жалғыз Ақтескейдің көшінде Ұлакөл елінен саяқтан Жидебай ажы ішінде 300 шамалы түтін қалған. Ел қашып бара жатқанда арттан бірен-саран көшке жетіп бара алмай жатқандарды мұжықтар өлтірген. Ел Мұзарт суының бойына барғанда артынан 500-600 қазақ-орыс жетіп, алдындағы қырдан тосып тұрған қырғызды зеңбірекпен екі мәрте атқан. Қырғыздың жартысы және Стамбул түріктерінен Самыбек басшы, төрт-бес түрік (Шұбар ағаштан Қапалдан қашып келе жатып, Құлжаға келіп, Мұсабаев деген ұйғырға жолығып, одан қару алып, қырғыздың көтерілісіне қосылу ниетімен келіп, қашқан қырғыздың алдынан шығып) бірігіп, қазақ-орыстарды тосып, тау басынан асқанда, қазақ - орыстар қырғызды қоршамастан, тоқтап қалған. Қазақ-орыстарды қоршап алып, соғысайық дегенде көнбепті. Қырғыздар Мұзарттың суына жақын қалғанда, кешкі тамақты пісіріп жатқанда қазақ-орыс келе жатыр деген хабарды естіп, тамақ - асқа қарамастан, күн батарда жаппай барып, өткел жоқ жерден өтпек болғанда нешеме бала, қыз-келіншек суға батып кеткен. Судан өткен қырғыздардың алдынан қалмақ тосып, көшті өткізбей, талаған. Қыз-келіншекті, мал-мүлікті ала бастағанда қырғыздар қалмақпенен соғысқан. Қалмақтар шыдай алмай, бірнеше кісісі өлгеннен кейін, қашқан. 60-70 қыз - келін қолды болып кеткен. Қырғыздың көбі түн қатып көшіп отырып, таң атқанда Агиязға жеткен. Қалмақтар бірлі-жарым жүрген қырғыздарды талап тұрғанда, бұрынғы Текеске барып, Қытайға бұқара болып тұрған. Қырғыздар келгенде қалмақтар тонағанын қойған.

Саяқтардан Ырысалы Талқанбайұлы орыс пен Қытайдың шекарасында Нарынқолда қош алды болып, жалғыз көшіп бара жатқанда, қасында екі бой жетіп қалған қарындасы, әйелі және бір баласын ертіп келе жатса, он шақты қалмақ келіп, бір қарындасын ала қашқанда, Ырысалды екі қалмақты құлата шауып, қарындасын құтқарып алған. Ырысалдының жалғыздығын білген соң, қалмақтар кешқұрым қоршай бастаған. Шабуылдап келе жатқан қалмақтың бірінің басын жарып, атып өлтірген. Қалмақтар атысып жаралы болғанда Ырысалды менің сайманым кетті, қайта көшке шап дегенде, бір қарындасы көшке қарай шапқан. Көшті көре салып, қалмақтар өлігін ала сала қашқан. Қош келгенде, Ырысалды өлген. Қырғыздың алдынан Қытай әскері өткізбеуге шекарадан тосып, бір жақтан қалмақтар талап, артынан қазақ-орыс қамап, жатып қалғанда, алыстан ат арылтып, азып-тозып, қашып барған бұғы – саяқ ашаршылыққа душар болып, шыдай алмастан жасырын ұрланып, Қытай жеріне қашып өткен. Қытайға барғандар мал-мүлкінен ажырап, тамақ алып ішуге шамасы келмей, қыздарын ұйғырға, дүнгенге, қалмаққа сата бастады. Дүнген екен деп білместен қытайға сатқан да болды. Қытайға баруға шекарадан өте алмай қалған қырғыз қайта көшіп, Мұзартта жатып, не Қытайға, не Россияға жете алмай, қамалып, аштықтан, суықтан өлгендер көп болды (2 мыңға жақын кісі өлген). Қайта көлге қашып келгенде мұжықтар өлтірген. Итке талатып өлтіргендер де болған.

Тұрпанға қашқан ел

Жоғарыда 20 тамызда атаке сарыбағыш елдері Үлкен Кеминнен қашып, 9 қыркүйекте Бедел асқан деп айтылды ғой. Қарасазға барғанда Тоң елінен Ысақалы Алматаев қайтадан көлге түс не қара сазда жата бер. Орыспенен соғысамыз дегенде атаке сарыбағыш көнбей көшіп кеткен. Елдің алды-артына қарамай көшіп кеткенінің бір себебі - Ыбрайым қолға түсірген мылтықтан бер, осы берданкені ауылдан жиылған кедейлер олжа қылып, әскерменен соғысайық десе, Шабдановтар, Ыбрайым және басқа манаптар берданкені бермеген де, бұрыннан қызмет қылып келе жатқан өздерінің жігіттері және жылқышыларына бөліп берген.

Ысақалы тоқта десе, болмастан көшу үшін қажет болған он жылқыны атаке сарыбағыштан, өсік руынан нарындық тыным сейіттер ұрлап кеткен соң, соңынан барып, алып қайтқан. 9 қыркүйекте 80 шамалы кісі Беделді асып, кешке Көгерімнен ары тұрған кең жылғаға жақындадық. Біздің көштен бұрын барайық деген мақсатымыз, біріншіден,жер жайын шолу, екіншіден, қытайдың ұлығымен сөйлесу болатын. Беделді асқанымызда белде және орта қарауылда Қытайдың қарауылшысы жоқ екен. Кіре берістегі жағалаудың басында қартайған бір қытай қарауылы бар екен. 10 қыркүйекте ол қытайға аз-маз ақша беріп өттік. Бізден бұрын сарыбағыш қырғызына ешкім аспаған. Бұғы, саяқтан белді асқандар бар екен. 10 қыркүйекте көш Беделді асып қоныпты. 1 І қыркүйекте біз Жұман судағы бір гериктікіне келіп, түстеніп жатқанда, Тұрпандағы Абналдан жігіт келіп: «Сіздерді Абнал шақырды» деп, ет жеген соң мені, Балықшы Боранбаевті, Тоқтосопы Сарбозовты алып барып, Тұрпандағы чериктің болысына қондырды. Ертеңменен Балықшы Боранбаев базарға кетіп, Тоқтасопы мен мені жігітімен болыс Абналдың мекемесіне алып барды. Мекемені «жамыл» дейді екен. Біз есіктен кіргенде, қызыл матамен есігін қаптаған үйдің алдында үлкен, беті жалпақ, 40 шамасындағы бір қытай шыға келді. Артынан 15 шамалы қытайдың ұлықтары еріп шықты. Бізді құлдық ұрыңдар деп еңкейтті. Бір ұйғырды шақырып алып, тілмәш қылды. Осы кезде басында келген қытай: «Сіздер кім боласыңдар, мұнда не үшін келдіңдер?» — деп даусын қатты шығарып сұрады. Мен: «Біз қырғыз деген елміз, орыстың бұқарасы ерік, орыс бұрын жерімізді алып еді, енді ер-азаматтардың қара жұмысқа, солдатқа барасыңдар деді. Біз бармаймыз дедік, ұлықтары қамап, өлтіре бастаған соң, біз шыдай алмай, көтерілдік. Нашар бұқара болғанымыз үшін қарулы әскер бізді басып, өзімізді аяусыз қырып, мал-мүлкімізді талап алғандықтан, жанды құтқармаққа Қытай мемлекеті, сіздерге бас паналап, жеріңізге тұруға рұқсат сұрап, өтініп келдік», — дегенде үлкен қытай (кейін сұрасақ, ол Ақсудың Дотайы жандаралы екен) біз орыс патшасымен көрші елміз, сіздерді мұнда келтірмейміз, — деді. Сонда менен бұрын жанымдағы жолдасым Тоқто сопы: «Қатын-бала, ел-жұрт өліп жатыр, тау суық болды, казак-орыс елдің соңына түсіп, қырып келе жатыр, бізге рақым қылыңыз», — дегенде, өздерінше біраз сөйлесіп қалып: «Ондай болса, тау арасына тұрыңдар, қалаға топырлап келмеңдер, мұнда орыстың Қошқардағы Консулы тарабынан қойылған ақсақалдары бар, оларға көрініп қалсаңдар, ұстап алады, өткенде Нұрманбет Чекиров деген қырғызды ұстап әкетті», — деді. «Біз, разымыз, жақсы», — деп құлдық ұрып жөнелдік. Қайтадан Жамансудағы жолдастарымызға келсек, үш-төрт кісіден басқасы қытай ұстайды екен деп қашып кетіпті. Осы күні 12 қыркүйекте қайта келіп, Беделдің аузына келіп қондық.

13 қыркүйекте Беделдің орта қапталында қонып жатқан ауылымызға келдік. 14 қыркүйекте кіре берістегі мұнараға көшіп келсек, баяғы кәрі қытай көшті өткізбейтін болды. Ақша, қой берейік десек, өткізбек болды, черик қырғызынан білтелі мылтығы бар бес-алты жігіт және бір қария еткізбейміз деп көшті тоқтатты. Ақша, мал берейік десек, «сайдың тасындай алтын-күміс берсеңдер де өткізбейміз» деді. Осында күшпенен өттік десек, чериктер атамыз деп жұлқыды. Ата алмады. Көшкен ел өткен соң, чериктерге азын аулақ теңге бердік. 15 қыркүйекте Беделдің аузына шыға қонып, 16 қыркүйекте мінген аттарымыз жүрмей, оларды жетелей әрең дегенде, Сапарбайға жетіп қондық. Осы 16 қыркүйекте Беделдің белін торуға бара жатқан жүз шамалы қытайдың черигі жолықты. Біздің көштен (атаке, сарыбағыштың алдында көшіп бара жатқан біз едік) мал, пұл алған жоқ. Біздің артымыздан асқан елден, белден өткізбейміз деп қаншама айғыр, атты тартуға алған екен. Ол сыймен тоқтап қалмай, әскері мал-мүлікті, жүк көрпелерді, таза киім және басқаларды талап алған. Жақсы қамшы болса да алған, егер де сұрағанды бермесеңдер қайтадан Ресейдің жеріне итеріп тастаймыз дегенде, ел қорыққанынан сұрағанының бүкіл бәрін берген. Қысқасы, көзі көргенді қоймай алған.

Қазақ-орыс және мұжықтар артынан қуалап, жақын қалып, алдынан қытай өткізбей, талағанын естіген соң, бірталай ел Тянь-Шань тауларының арғы жағы мен бергі жағындағы шатқалдарға жасырынып қалған. Елдің көпшілігі Бедел емес, басқа майда ауылдардан жасырынып, асып түскен. Қашқардағы консулдың қойған ақсақалдары ұстап алады деген сөзбен қырғыздың басқа кісілері қалаға көп кірместен, тау арасында болды. Болса да жаман киім киіп, аттарын бұрып айтып, жасырын жүрді. Орыс жерінен арып, аш болып, қаншама асуларды асып, қаншама суларды кешіп, суыққа тоңып, күндіз-түні тыным жоқ, ұйқы көрмей, қашып барған ел ішерге тамақ жоқ, киерге киім жоқ, арықтап қалған малын арзанға сатты. Улы шөп жеп, малдың көбі өлді. Көпшілігі малайлыққа жалданды. Боза сатты, ала киіз, кілем, көрпелерін сатты. Үй - мүлкін сатып болғаннан кейін қатын-қыздың моншақ, сырға, білезік, сақина, шолпылары сатылды. Кішкене ер балалары сатушылар болды. Ақырында, дүнгенге, ұйғырға қыздарын сата бастады.

Таудағы, даладағы қыстақтарды аралап, нан үшін сенделіп жүргендер көбейді. Тұрпан қаласы шетте болып, елдің көпшілігі сонда барып, қалада қымбатшылық басталды. Осы себептен қайсы жерде егін арзан десе, ел сол жерге барамыз деп, балаларын көтерісіп, жаяу-жалпы ағылды. Ақсу, Ақсы , Бай, Шайа Бөгір, Қарашарға жете кетті. Марайбайсыға келіп, Артышқа барып, одан Қашқарға келді. Одан өтіп, Жаркетнті, Аксу, Тұрпан, Құға малға жайлы болмаған соң, ауқатты қырғыздар көше-көше Бай қаласына, одан жайдақ шығып, күн өзге кетті. Ауқатсыз кедейлер тентіреп кетті. Ауқатты кісілері ортадан қаражат шығарып, бағындар десе, құлағына ілместен өз малын ала қашты. Оның себебі, жақсы киімі, төсеніші жоқ болғандықтан елде келте, қотыр, шешек қаптады. Аурудан өлген елдің есебі белгісіз. Өте көп болды. Қырғыздың бозбалалары шыдап тұра алмай, ұйғырларды талап, ұрлай бастады. Бұл мәселе ұлығына білінген соң, «қырғызды айда» де ген бұйрық шықты. Елдің тынышы кетіп, бір жерге тұра алмай, қыстың шыртылдаған суығында «қайсы қыстақтағы сарт жақсы екен» деп, әрқайсысы қыстаққа барып, сыйынып тұрды. Осы шақта Котон қаласында оба бар деп естідік.

Қыс ортасында Қарелодан Бычков бастаған жүз қазақ-орыс Бедел асып келіп, Тұрпандағы қытай басшыларына «қырғыздан бүлік шығарған бас кісілерді ұстап беріңіз» дегенде Анбал «мен қырғызды танымаймын, өзің қаладан танып, ұстап ал» деген, «қаладағы бектерге ұстап бер» дегенде Бычков Тұрпаннан кісі аулай бастаған. Малай Көбентаев деген қырғыз қазақ-орыстың қолына түсіп, оны қамшылап, сабап тұрып құтылған. Қазақ-орыстар Ақсуға келіп, ұстаған (Мен Ақсуды қыстап қалдым. Түн ішінде қашып шықтым) кезде Шабданның балаларын қатты іздеп таба алмаған. Шабданның балалары Тұрпанға жаңадан кіргенде әндіжандық ақсақал Әбдіқадыр ұстаймыз деп келген - де, олар ұстатпай, осы бойдан көшіп отырып, байдың тауы Қарабаққа қыстаған. Бычков 70-80 кісіні ұстап алып, Беделдің белінің алдындағы шатқалға барып қонғанда, ел жатқан кезде Балықшы Боранбаев дәрет алуға шығамын деп, ілесе барған солдатты таспен ұрып, құлатып, қашқанда, қалған солдаттар артынан қуалап, жақындап қалған біреуін жығып алып, төбелесіп, тағы қашып бара жатқанда, жардан жығылып кетіп, қазақ-орыстар ұстап алып, қылыштап өлтірген. Қалтан қырғыздарды Бычков ұстап алып, Қарақолдағы абақтыға салдырған. Бычков келіп, елден 70-80 кісіні ұстағанда ел қорқып, көбі Бай, Куч, Луч, Шаяға кеткен. Таудың ішіндегі тұйық жерге бекінген.

Пішпек, Нарыннан қашып барған қырғыздарға Саяқ пен сарыбағыш өте нашар болды. Мал-мүлкі шақ келмегенде, басын сатқандар осылар болды. Жақын жерден қашқан себепті және апиыны болғандықтан, бұғы қырғызы белсендірек болды. Бұғының әлсіздеуі тынымсейіт руынан ұшырайтын. Көбінесе сарыбағыштар бір түнде 70-80 шақырым жерден мал ұрлап келіп тұрды. Топ-топ түйелерді айдап келіп, үстіне кішкене құрым үй (алашық) тіге салып, артынан иелері келгенде, қанекей тауып алғын дегенде, иесі алашықта тұрса, қайдан түйе болсын деп, ауыл төңірегін караб кайтып кететін болған. Кей уақытта ұйғыр мен қытайды қырғыздар өлтіріп қойды. Қырғыздың мұндай тыныштық бермегенін қытай ұлығы біліп, бір жерге тұрғызбай, әрі-бері айдап тұрды. Қытай мұсылмандарының ұлығына, бектеріне сойыс беріп, көшпей тұрғаны да болды. Қырғыздың өзара төбелесі, қарақшы деп бірін-бірі қытай ұлықтарына жамандап, шағымданып тұрғандары да болды. Мәселен, сарыбағыш руы деп бұғы айтса, бұғы руы деп сарыбағыш айтты. Анығында тынымсейіттен басқа бұғылар ұрлыққа қатысқан жоқ.

Қытайдан елдің қашқаны

Қарашар, Лун, Қашқар, Жаркентке дейін шашырап кеткен және Құлжа өлкесіндегі қашқындар патша тақтан түсіп, құлағанына тегіс сеніп, азаттық болғанына көздері жеткен соң, әрқайсысы қыстаққа және тауға бытыраған қашқындар жиылып, жол азығын қамдап, қытай, дүнген, ұйғырға берген қыздарының көбін ұрлап алып, кайта оралған. Жолда келе жатқанда көбі ұлық жасаған.

Тянь-Шань тауларын және қызылқия, Санташ асып, сапырылып, күн демей, түн демей, ең аз дегенде, 40-50 түтін жаяу жүріп, өлгендері болса, көмуге мұршасы келместен, ауру кісілері болса көтеріп алып, ал алып жүруге дәрмені келмесе, жанына ыдысқа су қойып, азырақ тамақ, талқан қойып, жар түбіне, я болмаса, тастан үй қылып, шың түбіне тастап, қайырылып келіп аламыз деп өздері жүре берген.

... Көшіп келе жатқанда 3-4 жастағы балалар жаяу жүрген. Жүре алмай қалған балаларды және ауру кісілерді беліне арқан байлап, жетелеп жүрген. Ауру кісінің көбі баласын және тамағын төсенішке таңып, көтеріп жүрген. Үлкенірек қой, я ешкі болса, жарым пұтқа дейін жүк артқан. Тұрпаннан Қашқарға дейін ауру әйелін ері көтеріп келген (Үлкен Кеминдік Шығай Алтайұлы). Кәрі ата-анасы болса, балалары көтере - көтере шаршап, алдыңғы көштен қалып бара жатқанын көріп, ата-енесі: «Біздің ұрпақ болып, сіздер аман қалсаңыздар болды, жас сіздер өлмеңіздер, елден қалмаңдар, біздер сіздерге разымыз», — деп, тау арасында қала берген.

... Осындай азап - мехнатқа душар болып, бірінен-бірі ажырап, көбі аштан өліп, жол үстінде келе жатқанда қатын-бала, ата-енесі, аға-інісі қырғыз қолынан өліп қалған, майданнан қайтқан солдаттар күйікке шыдай алмай, 30-40 болып топтасып, бел - белде қырғызды тосып жүрген. Бұлар қатын-баланы қырып, сұлу қыз - келін болса, алып, мал-мүлкін тонап тұрған.

Мұндай қарақшылық заманда өлтіру көбейген соң, қырғыздар күндіз жасырынып, түн ішінде көшкен. Бедел асып келе жатқанда бұғы қырғызынан 150 кісі өлтірілген.

1916 жылы желтоқсан айында Қарқара мен Нарынқолдың ортасы үлкен Қақпақта кешке жақын 20 казак-орыс келіп, чиркей руы саяқтан бірталай жас болса, қатындарды қырып жатқанда Жүсіп Әбдірахманұлы (Совнарком) бес жастағы інісін көтере қашып, арша -қарағайға тығылып, қашып құтылған.

Барысқанның ішіндегі Ашық Ат деген жайлаудың сайында тамыз айында желдең қырғызының көшіп келе жатқан 300 кісісін барсқандық мұжықтар қол-аяқтарын байлап, таспен жаншып өлтірген.

Қытайға қашпастан тауда бекініп қалған қырық түтін кісіні Чежи деген жерден ұстап алып, мұжықтар өлтірген. 1917 жылы наурыз айында 60-тай түтін қырғызды мал төлдетіп жатқанда қырған. Мұның 20 түтіні ажы еліндегі шағалдақ руынан болған. Түп орыстары Түм мен Қуырғының ортасынан дал ада екі кісі ұстап алып, сабан араластыра қапқа салып өртеген және түптің орыстары 21 кісіні айырмен өлтірген. Бір-бірлеп өлтірілгенге есеп жоқ.

Керенский заманында болған өкіметке арыз қылсақ, ұқпастан, қайта өзіңе ашуланып ұрды. «1916 жылы қолыңмен қылғанды, енді қолыңмен төле» деді. Қашқынды өлтіріп тұрған мұжықтарға астыртын жәрдемші болды. Мәселен, 1916 жылы көтеріліс қылған қырғыздарды сұраққа шақырып, кел деп қарулы мұжықтарды жіберіп, «жолда қашты, көрсетті» деп атыңдар деп рұқсат беріп тұрды. Осылардың бірі қарулы мұжықтар Тоннан Ысақалы Алматаев бас болған 11 кісіні Тамға қыстағына айдап әкеліп, үйге қамап қойып, терезеден атқылап өлтірді. Қашқаны үшін аттық деп мұжықтар акты қылғанда, өкімет қабыл алды. Өлтіргендер жауапсыз кетті.

Шу, Кочкор, Ыстықкөлге түн қатып, жасырын түскен қашқындарды «сенде пәленбай ақым бар, малымды айдап кеткенсің, бәленше мұжықты өлтіргенсің» деп, малын төлетті, малсыз болса, көбінесе өзін өлтірді... 1918 жылы 17 ақпанда Алматыда кеңес өкіметі орнағанда өкім тоқтады.





ӨЗБЕКСТАН ТАРИХИ ОЙЫ

БЕХБУДИЙ МАХМУДҚОЖА

(1874-1919 жж.)

Бехбудий Махмудқожа (10.03.1874, Самарқан қаласы — 25.03.1919, Қаршы қаласы) — өзбек халқының көрнекті қоғам қайраткері, драматург, журналист, публицист. 1884 жылы Самарқандағы медресені бітірген. 1900 жылы Мысыр мен Түркияға саяхат жасап қайтты. 1903 жылы Қазан мен Уфа қаласында болып, ондағы жәдид мектептерінің жұмысымен танысты. 1904 жылы Самарқан қаласында жәдид мектебін ашып, онда өзі дәріс берді. Жәдид мектептеріне арнап «Қысқаша жалаы жажағырапия» оқулығын және «Түркістан, Бұқара мен Хиуаның картасын» бастырып шығарды. 1908 жылы Самарқан қаласында тегін қызмет көрсететін кітапхана ашты. 1911 жылы оның әйгілі «Падаркуиі» атты пьесасы басылып шықты. 1914-1915 жылдары «Ойна» («Айна») атты журналды шығарды. Осы журналдың бас редакторы болды. 1917 жылғы Ақпан революциясынан кейін Түркістан өлкесі мұсылмандарын бірлікке үндеп, қоғамдық-саяси өмірде белсенділік танытты. Түркістан (Қоқан) автономиясының жариялануына қызу қолдаушылық көрсетті. 1919 жылы Бакуге сапарға аттанып бара жатқанында Бұқар әмірінің бұйрығымен тұтқындалды. Ол Қаршы қаласында азапталынып өлтірілді. М.Бехбудийдің қаламынан шыққан туындылар Өзбекстанда жинастырылып, 1999 жылы таңдамалы шығармалар түрінде жарық көрді. Оған М.Бехбудийдің тарихи көзқарастарын аңғаруға мүмкіндік беретін мақалалары да енген.

БЕХБУДИЙ МАХМУДҚОЖА

«Түркістан тарихы» керек

Тарих аса маңызды және пайдасы тиетін нәрсе. Тарихтың пайдасы сол — бір ұлттың қалайша, қандай жолмен жүріп дамығанын оқып, одан тәлім аламыз. Сондай-ақ бір ұлттың не себепті кенжелеп, артта қалуының астарын түсініп, одан да сабақ аламыз. Түркістанда өткен бабаларымыздың өмірінен, саяси әрекеттерінен мағлұмат беретін, өз тілімізде жазылған «Түркістан тарихы» болғанда бабаларымыздың қандай жолмен мәдениет дәуіріне енгенін және не себепті бүгінде құлдырауға түскенімізді оқып, біліп, одан сабақ алар едік. Бәлкім, бүгінгі қалымызды бабаларымыздың дәуіріндегі қалмен салыстырғанда жүздеріміз қызарар ма еді. Біз, түркістандықтар, бабаларымыздың бастан кешкен ахуалынан, Түркістанның шынайы тарихынан мүлдем бейхабармыз. Осыған қарамастан, Түркістан тарихын терең зерттеу, оны бір ретке түсіру бағытында жұмыстар жүргізіле қойған жоқ. Шынын айтқанда, шынайы тарихты жазатын түрік ұлдары бұл майданға кіре алмауда. Бұл өз кезегінде түрік ұлдарының енжарлығын, нағыз ұл бола алмай отырғандығын айғақтайды. Осы айтылған сөздерден біздің тарихымыз жоқ екен деген пікір тумасын. Біздің тарихымыз бар.

Бұрынғы ғасырларда Түркістанның және түріктердің өмірі мен ахуалы хақында түркі, парсы және араб тілдерінде көптеген кітаптар жазылған еді. Ол кітаптарды орыстар және басқа еуропалықтар пайдаланды және пайдалануда. Алайда олардың еңбектері өзге тілде. Бұрынғы тарихи шығармаларды біз, түркістандықтар пайдаланып, өз тілімізде сөйлете алмай отырмыз. Бәлкім біздер әлгі тарихи кітаптардың біразын біліп, көбісінен хабарсыз шығармыз. Біз соларды тауып, қайта бастырып шығаруға қулық танытпаудамыз. Біздің халық ондай кітаптардан гөрі, қиялдан шығарылған қиссаларды, ғашықтар хикаясы баяндалатын әфсана кітаптарды артық санап, соларды қайта бастырып шығаруға құмар. Осы себепті күннен-күнге маңызды тарихи кітаптарымыз көзден таса қалып, естен шығып кетуге таяп қалды. Бұған жеке бастарының пайдасын ойлаған кітап шығарушылар да айыпты, кінәлі. Соңғы жылдары баспаханалардан шынайы өмірге жанаспайтын қияли кітаптар шығару өріс алғаны баршаға мәлім. Егер де баспагерлер бұдан кейін ғазалдарды, қияли кітаптарды шығаруды доғарып, оның орнына тарихи шығармаларды, өмірге негізделген әдеби кітаптарды шығаруды қолға алса, онда ол қайырлы іс болып, бұрынғы айыптарын жабар еді.

«Садоий Түркістан» журналына «Ұлттық тарихымызды кім жазады?» деген бір сұрақ қойылған болатын. Біздің пікірімізше, мұндай тарихты жазу қазір өте бір қиын іс болып тур. Бұл біздің қолымыздан келе қоймайтын секілді. Осыған орай, бұл істі Түркістан тарихымен шұғылдануды қолға алған жас тарихшымыз, құрметті Ахмет Зәки Уәлиди атқарар деп үміттенеміз, оның қаламына үміт артамыз.

«Айна» журналы. 1914. № 38

Екеу емес, төрт тіл ләзім

Біздерге, түркістандықтарға түрік, парсы, араб және орыс тілдерін білу ләзім. Түрік тілімен Түркістан халқының көпшілігі, сондай-ақ өзбектер де сөйлейді. Парсы тілі болса медресе тілі. Әр жерлердегі ескі және жаңа оқу әдісіндегі мектептерде парсы тіліндегі оқулықтар қолданыста.

Барлық медреселерде оқытылуы тиіс араб тіліндегі дүниауи және діни кітаптарға парсы тілінде түсініктемелер жазылған. Сонда дәріс беретін кітап араб тілінде, оның түсініктемелері парсы тілінде, ал бұл пәндер бойынша тәлім алушылар түрік тілінде болып шығады.

Түркістанда бағзы заманнан бері осы үш тіл қолданыста. Бұған ескі дәуірлердегі Түркістанның хандары мен әмірлерінің жарлықтарын мысал ретінде келтіруге болады. Оларда хандар мен әмірлердің аты-жөні түрік тілінде, мәтін парсы тілінде, ал берілетін серттер араб тілінде жазылған. Бірақ та, уақыт өткеніне қарамастан, осы үш тіл медреселерде әлі күнге бірге қолданылып келеді. Дегенмен де білім берудегі мұндай ерекшелікке өзгеріс қажет-ақ.

Түркістанның Самарқан және Ферғана облыстарында парсы тілінде сөйлейтіндер бірнеше қала мен қышлақтарға шоғырланған. Бұқар әмірлігінде ресми тіл — парсы тілі.

Парсы ақындары қалдырған мұралар қиямет күн туғанша ләззаты бітпейтін қазына іспеттес. Мұны пайдалануға, рахатын сезінуге еуропалықтар да өз қаржыларын сарп етуде.

Түрік және парсы тілін біздің білуімізді бақыт ретінде бағалауға болады. Әрбір түріктің парсы тілін, әрбір парсының түрік тілін білуі ләзім.

Парсы тілін білген кісі Фердоусий, Бедил, Саодий шығармаларынан, «Маснавийдан» (Ж.Румий шығармасы) қандай ләззат алса, түркі тілін білгендер Фузулий, Навоий, Боқий, Сомий, Абдулхақ Халид, Акрамбек, Саноий, Нобий, Ножий шығармаларынан және түрік тіліне аударылған Л.Толстой, Жюль Верн секілділердің заманауи шығармаларынан сондай әсер алмақ.

Орыс ойшылдарының шығармаларын мүмкіндігінше кеңірек пайдаланудың да өзіндік маңызы бар екендігі дау тудырмайды. Бұған Кавказ және Қазан түріктерінің орыс ойшылдарының шығармаларын түрікшеге аударуды қолға алуы дәлел бола алады. Сондай-ақ пайдасы бар деген өзге тілдердегі шығармалардың да түрік тіліне аударылуы ләзім. Араб мәдениетінде өзіндік орны бар Сукрат, Буқрот, Фалотун шығармаларын және бүгінгі таңда ерекше мәртебеге ие Толстой, Жюль Берн, Кеплер, Коперник, Ньютон еңбектерін түріктерге пайдаланудың маңызын ескере отырып, оларды кеңінен қолданысқа енгізудің жолдарын іздестіру керек. Бұл заманда ислам дініне, ұлтқа және мәдениет пен тұрмысқа қызмет етпей болмайды. Орыс тілін білсек, Мемлекеттік думада дініміз бен ұлтымыздың мәселесін көтере сөйлеуге мүмкіндік аламыз. Алайда онда барып сөйлейтін кісі бізде жоқ. Онда сөйлеу үшін оқу керек, заманнан, заңнан хабардар болу керек.

Осылайша, біздерге төрт тілде, яғни араб, орыс, түрік және парсы тілдерінде сөйлеу қажет. Араб тілі дін мен дәреже үшін, ал орыс тілі тіршілік үшін керек.

Хадистерде де өзге тілдерді үйренудің қажеттігі жайлы айтылады. Мәселен, пайғамбарымыз өз сахибтерінің ішінен Зайд ибн Сәбитке еврейлердің жазуын меңгеруді тапсырған. Ол кісі Омар хазірет мырзадан еврей жазуын үйреніп алып, пайғамбарымызға еврейлерден келген хаттарды оқып беретін болған.

«Айна» журналы. 1913. №1

Жаңалықтар тарихы жайынан

Құдайдың берген ақылы мен санасы нәтижесінде адамдар көзімізбен күнделікті көріп жүрген нәрселерді түрлі замандарда, бірінен соң бірін дүниеге алып келді. Тарихтан бейхабарлар мен қара ниеттілер мұсылмандарды баяғы заманнан қазірге дейін жабайы, надан болды деп көрсетуге тырысуда. Олардың мұсылмандар дүниеге ешқандай пайдалы жаңалық әкелмеді деуі ақылға сыймайды. Өйткені бүгінгі кезде ашылып жатқан жаңалықтарға бұрын дүниеден өткендер негіз қалап кетті. Сондықтан қазіргі жаңалықтардан, жасалып жатқан бұйымдардан бұрынғылардың да үлесі бар деп есептеу керек.

«Ойна» (Айна) журналының редакциясы адамдардың бағзы заманнан қазірге дейін жасаған жаңалықтары жайынан сыр шертетін материалдар жариялауды ұйғарды. Сол үшін тарихқа қатысты кітаптар жинастырылды. Солардан алынған үзінділер журналдың әр санында «Жаңалықтар тарихы жайынан» атты айдармен беріліп отырады. Ол үзінділер «Жалпы тарих», «Мәдениет тарихы», «Ислам мәдениеті», «Ғалам», «Тарих және жағрапия сөздігі» секілді тағы басқа кітаптардан алынады.

Біз жаңалықтар тарихын үш кезеңге бөліп беруді жөн санаймыз.

Бірінші кезең «тарихи хилқат» кезеңі деп аталады. Бұл кезең дүние пайда болғаннан бастап әзірет Иса ғалейкуссалом туылғанға шейінгі дәуірді қамтиды. Осы кезеңдегі оқиғалар, негізінен, «Тауратта» баяндалады.

Екінші кезең «тарихи миладия» кезеңі деп аталады. Бұл кезең әзірет Иса туылғаннан әзірет пайғамбарымыз Мұхамедтің хижрасына дейінгі аралықты қамтиды.

Үшінші кезең «тарихи хижра» кезеңі деп аталады. Бұл кезең әзірет пайғамбарымыздың Меккеден Мәдинаға қоныс аударуынан бастап бүгінгі таңға дейінгі аралықты қамтиды.

«Тарихи хилқат» кезеңі бойынша жыл санау «X» таңбасымен, «тарихи миладия бойынша жыл санау «М» таңбасымен, «тарихи хижра» кезеңі «һ» таңбасымен белгіленіп көрсетіледі. Бұл таңбалар жанында беріледі. Сонда жылдың қайсы кезеңнің жылымен беріліп отырғандығы аңғарылады.

Бұдан өзге тарихты «аззаманһай қабл әт-тарихия», «аззаманһай тарихия», «қаруни аууали», «қаруни уасати», «қаруни жәдида» деген дәуірлерге болу бар. «Аззаманһай қабл әт-тарихия» кезеңі тарихи оқиғалары жақсы мәлім емес заман, «аззаманһай тарихия» кезеңі тарихи оқиғалары мәлім заман, «қаруни аууали» Адам атадан Рим мемлекеті құлағанға дейінгі дәуір, «қаруни уасати» Римнің құлауынан мұсылмандардың Ыстамбұлды алғанға дейінгі дәуір, «қаруни жәдида» Ыстамбұлдағы жеңістен бүгінге дейінгі дәуір болып табылады.

Әр жүз жыл ғасыр деп аталады. Қазіргі 20-ғасыр «тарихи миладия» бойынша 14-ғасыр.

Енді төмендегі мәліметтерге назар аударыңыздар.

Күнделікті тұрмыста қолданылатын жарақтардың пайда болуы Адам галейкуссаломнан бастау алады. Диқаншылыққа керек құрал-саймандар 2500 (X) жылы Иран мен Мысырда пайда болды. Кейіннен бұл құрал-саймандар әйгілі финикиялықтар тарабынан жетілдірілді. 1200 (Һ) жылы Еуропада механиканың дамуымен машиналар пайда болды. Америкада бу машиналары қолданыс таба бастады. 200 аттың күшіне тең ауылшаруашылық машиналары дүниеге келді.

1262 (X) жылы жазу жазатын тас тақтайшаларды әзірет Ыдырыс дүниеге әкелді. Осылайша ол жазуды алғаш енгізуші ретінде танылды. Бұдан соң жазу дами түсіп, бүгінгі баспа машиналарына келіп жетті.

2241 (X) жылы әзірет Нұқ талайкуссалом кеме тұрғызды, оның ұзындығы 300 , ені 50, биіктігі 30 метр болған. Бұл алғашқы ірі кеме ретінде белгілі. 1078 (һ) жылы алғашқы бу кемесін Италияда Данис Поин жасады. Қазір дүниежүзінде сан мыңдаған бу кемелері су айдындарында жүзіп жүр. Олардың ішінде 10 мың адамды сидыратын, өзінің кәсіпорны, баспасы, мектебі бар кемелер де кездеседі.

«Айна» журналы. 1914. №28

Әзірет Исмаилбек

Ұлтқа қызмет еткен марқұм Исмаилбек (Исмаил бей Гаспыралы) һижраның 1268 жылы (1851) Қырымдағы Ғаспра ауылында дүниеге келіп, Мәскеудегі жоғары әскери мектепте оқыды. Одан соң Ыстамбул мен Парижте сапар шекті. Ресейге оралған соң «Ресей мұсылмандары атты» орыс тілінде кітап жазып, онда мұсылмандардың қоғамдық-саяси өміріндегі шектеушіліктер жайын көтерді. Һижраның 1297 жылы (1880) қырымдағы мұсылман медресесінде орыс тілінен дәріс берді. 1883 жылдың 10 сәуірінен бастап «Тәржіман» атты газетті ислам дініндегі ұлттар мен түріктерге қызмет көрсету үшін шығарды. Мұндай игі ісіне қарамастан, мұсылмандардың қараңғы тобы тарабынан қысымшылық көрді. Кедейшіліктің тақсіретіне мойын ұсынбастан әйелімен бірге «Тәржіман» газетіне мақалалар жазып, әріптерді өзі теріп, газетті поштаға тапсырып тұрды. Баспахана машиналарында да өзі жұмыс істеді. Әр күнгі ауыр жұмыстан, қиыншылықтан бас тартпай ұлтты оятуға, мұсылмандарды алдыңғы қатарлы ұлттар қатарына қосуға тырысып, еш тынбастан 35 жыл бойы қызмет етті. Мұсылмандарды дүниежүзінде болып жатқан оқиғалардан хабардар ету мақсатында бүкіл Ресейді, Түркияны, Мысырды, Тунисті, Үндістанды, Африканы, Түркістан мен Бұқараны шарлап қайтты. Ол болған жерлерінде мұсылмандарды алдыңғы қатарлы мәдениетке тартылуға үгіттеді.

Жаңа оқу әдісіндегі Ресейдегі мектептер әзірет Исмаилбектен бастау алады. Жаңа оқу әдісіне көшкен мұсылман мектептеріне арналған оқулықтардың да алғашқы авторы әзірет Исмаилбек болды. Алдыңғы қатарлы ұлттардың қатарына қосылу үшін мұсылмандардың мектептер мен кітапханалар ашу ісіне құлшына кірісуі керектігін насихаттады. Ол өзінің пікірлерін үнпарақтар түрінде жазып, халық арасына таратты. Ол Ресейде қазір шығып тұрған мұсылман газеттерінің редакциясына үлгі, өнеге көрсетті. Сондықтан оны мұсылман басылымдарының негізін қалаушы болды деп нық сеніммен айтуға болады. Қазір Ресейдің түкпір-түкпірінде оның шәкірттері мен ізбасарларын молынан кездестіреміз.

Отыз жылдан бері оның дайындаған шәкірттері өмірлерінің соңына дейін ұлтқа қызмет ететіндігіне шүбә келтірмейміз. Әзірет Исмаилбектің атқарған істерінен әлі де миллиондаған мұсылмандар сабақ ала бермек. Соңғы заманда Ресей мұсылмандарының арасынан мұндай зор тұлға шыққан емес. Осындай тұлға биыл 12 қыркүйекте бізді тастап, бұл пәниден кетіп, бақилық болды. Бүкіл дүниежүзі мұсылмандарының көзіне жас үйірілді.

«Айна» журналы. 1914. №50

Қазақ бауырларымызға ашық хат

Құрметті бауырларым! Мұсылман достарым! Түркістан — түрік елі екендігі бәріңізге мәлім. Мұндағы халықтың барлығы, қазағы, қырғызы, өзбегі, түрікмені, татары жауынгер. Олар Темірдің әулеті немесе аға-інісі. Түркістандағы қожалар мен сейіттер өз тілдерін жоғалтып, түріктеніп, араб екендіктерін естерінен шығарып, бізбен бірлесіп кеткен. Түркістанның аздаған қалаларында, кейбір тау бөктерлерінде біраз парсылар, яғни тәжіктер бар, олар да мұсылман. Тәжіктердің тіршілігінде өзбектердікінен ерекшелік жоқ.

Бауырлар! Түркістандағы барша халық үшін автономия жария етілді. Біліңіздер, құқық алынады, берілмейді. Автономия да алынады, берілмейді. Түркістан ұлдары өздері бірлесе, қайрат көрсете отырып, автономия алды. Басқалар қолынан келсе автономия бермеуге тырысады. Біз бостық қылсақ және Түркістандағы халықтар бірлесіп, автономия жолына түспесек, қағаз жүзінде жарияланған автономиямызды басқалар жоқ қылады. Бұл сөзге ешкім де күмән келтірмес.

Ендігі іс мынандай, біз барлығымыз, яғни қырғыз, қазақ, өзбек, түрікмен, араб, парсы, Түркістандағы, Қазақстандағы және Түрікменстандағы барша мұсылмандар, сондай-ақ мұндағы еврейлер мен христиандар бірлесе, одақтаса отырып, осы автономияны іске асыру. Бұл — баршамызға борыш, міндет. Егер де біз шариатқа, әдет-ғұрпымызға сай тіршілік етуді қаласақ, бір-бірімізге деген назды және менмендікті қойып, өкпелерімізді ұмытып, тек автономия үшін бәрін құрбан етуге даяр болуымыз керек. Мұндай мүмкіндік пен заманның қайта келу-келмеуі беймәлім, осыны ескеріп, тізе қоса жұмысқа кірісу қажет. Уақыт өткеннен кейін өкінгеннен не пайда.

Мынаны ескеріңіздер, қазақ өз басына, қала халқы мен оның төңірегіндегілер өз басына жеке-жеке автономия құрмақшы болса, екеуі де мүддесіне жетпейді. Қазақ бауырларым далалы жерде, одан коп халық қалалар мен оның төңірегінде тұрады. Тіршілік етуде дала мен қала халқы бір-біріне байланысты. Олар бір-бірінен бөлек, ажырап жасай алмайды. Дала мен қала халқы бірлесіп автономия құрса, ешкімге зиян келмейді, керісінше, пайдалы болады.

Автономияны жалғыз сіздер ғана емес, сіздерден бөлектенген қала мен оның төңірегіндегі халықтар да өз алдына басқара алмайды. Сіздер мен отырықшы халық ынтымақтаса автономия құрған жағдайда көшпелілердің және отырықшылардың әдет-ғұрыптарына, тіршілігіне лайық заңдар жасалады. Сіздер отырықшы халықтың қыспағына түсіп қалады екенбіз деп ойламаңыздар. Сіздер үшін өздеріңізден шыққан зиялы өкілдеріңіз әдет-ғұрыптарыңызға сай заңдар әзірлейді. Тау мен қала халқы үшін де осындай заңдар жасалады.

Түркістандағы уездер мен қалалардың ерекшелігі ескерілген заңдар шығарылуы ықтимал, өйткені халықтардың тіршілігінің бәрі бірегей емес. Бәлкім, еврейлер мен христиандар үшін де бөлек заң әзірленер. Автономиялы үкіметтің ұлттық мәжілісі әрбір ұлттың ерекшелігі ескерілген заңдар шығарар. Егер де қазақ ағайындар отырықшы халықтан ажырап, өз алдына бөлек автономия құруға бел байласа, онда одан отырықшы халық зардап шегеді. Бұндай жағдайда екі жаққа да автономиядан нәсіп болмасы ықтимал, өйткені біртұтас күш ажыраған жағдайда автономияны иелену мүмкін емес.

Бабаларымыздан өз ұлдарын бірлікке үндеген мысалдар жеткілікті қалған. Солардың арасында шыбықты үлгіге көрсеткен мысал бар. Ол мысалда бір бума шыбық сындырылмайтындығы, егер де оларды бір-бірінен ажыратсаң, әрқайсысы тез сынатындығы айтылған.

Қарақтарым! Басқа халықтар, мәселен, сербтер, италяндықтар, армяндар, поляктар және тағы басқалар кең дүниедегі бауырларымен бірлесуге ұмтылуда. Олар белек, басқа мемлекетке жем болмаудың, оған жұтылып кетпеудің жолын іздестіруде. Егер де біз күшімізді сарп етіп, өз бауырларымыздан айырылсақ, ұрпағымыздың алдында ұят болады, түріктің болашағына балта шабылады.

Саналы, зиялы қазақтар ойласыңыздар, тарихқа қараңыздар, еуропаның жік салып, ұлттарды ажырату саясатына бой бермеңіздер. Біртұтас Түркістан халқының бөлінуіне өзіміз себепкер болмайық. Бірлеспеген жағдайда өзіміз ғана емес, Түркістанда тұратын басқа жұрттарда зардап тартады. Өкініштен күнде жылармыз, бірақ ол бізге пайда әкелмейді.

Қарақтарым, бірлесейік! Қазіргі кезде орыстар да бірлесуде. Бүгінгі кез бірлесу заманы. Егер де сіздер бөлінсеңіздер, түркімен бауырларымыз да бөлінсе, Түркістан түріктері жан-жаққа ыдырап, автономияға деген талпынысымыз нәтижесіз болып қалады. Жетісудағы мұсылман бауырларыма да айтарым осы.

Христиандар Жетісуда көп болғанына қарамастан, мұсылмандардан саны жағынан аз. Олар да біздің автономияға қосылса, онда олардың ұлт мәжілісіндегі өкілдері көбейеді. Біздің автономиямыз аяғынан нық тұрса, оған орыстардың қосылмауға лажы болмайды.

Жалғыз сіз бен біз емес, бүкіл Ресей мұсылмандарының бірлесуі ләзім.

Бірлесейік, тараб кетпейік.

«Хурриат» («Бостандық») газеті, 1918 жыл, 26 қаңтар





ТҮРКИЯ ТАРИХИ ОЙЫ

ЗИЯ ГӨКАЛП

(1876-1924 жж.)

Зия Гөкалп — түрікшілдік қозғалысының көрнекті өкілі, ойшыл, ақын, публицист. Түркия Республикасының қалыптасуына өлшеусіз еңбек сіңірген қоғам қайраткері. Түркияда социология ғылымының негізін қалаушы.

1876 жылы Диарбақырда дүниеге келген Зия Гөкалп туған қаласында білім алғаннан кейін, 1895 жылы Стамбулға келіп, мал дәрігері оқуына түседі. Алайда «жас түріктер» қозғалысымен жасырын байланыс орнатқаны анықталып, абақтыға жабылады, кейін 1898 жылы отбасына оралады.

1908 жылы II Абдулхамит патша билік басынан тайдырылып, ел тізгіні «Иттихад уе теракки» партиясына тиген тұста жас ойшыл Стамбулға қайта келіп, саяси жұмыстарға белсене араласа бастады. 1909 жылы партияның орталық басқармасына мүшелікке қабылданып, 1912 жылы ұлттық, мәжіліске депутат болып сайланды. Саяси қызметі жанында Стамбул университетінде социология дәрістерін жүргізген ол өткір пікірлерімен де көзге тусті. «Ижтимаийат» (социология) атты журнал шығарып, «Түрік юрды», «Генч калемлер», «Иенімежмуа» сияқты белгілі ұлтшыл басылымдарға мақалаларын жариялап тұрды. 1912-1919 жылы жарияланған мақалалары кейінірек «Туріклешмек, исламлаиі- мак, муасырлашмак (түріктену, мұсылмандану, жаңа дәуірге сай болу)» атты еңбегінде топтастырылды. Сондай-ақ Зия Гөкалптың бұл кездегі ең маңызды істерінің бірі — түрікшіл зиялылардың басын біріктіріп, «Түрік ошақтары» ұйымын құруға атсалысуы еді.

Антанта мемлекеттерінің Стамбулды жаулап алуымен бірге Мальта аралына айдауға жіберілген Гөкалп, Анатолияны тұтас қамтыған ұлт азаттық соғысы жылдарында Мұстафа Кемал Ататүрікті қолдап шықты. Ол түрлі басылымдарға мақалалар жариялап, жаңа республиканың құрылуы жолында аянбай еңбек етті. Соның нәтижесінде 1923 жылы Түркия ұлы ұлттық мәжілісіне депутат болып сайланды. Алғашқы Ата заңды даярлауға қатысып, елде маңызды реформалардың жүргізілуіне бағыт сілтеді. 1924 жылы Стамбулда қайтыс болды.

Зия Гөкалп көптеген еңбектердің авторы. Оның қуатты қаламынан туған өлең-жырлар ұлтшылдардың ұранына айналып, публицистикалық мақалалары, зерттеулері мен түрлі талдаулары түрікшілдік ағымының идеологиялық құралы болды. Сондықтан оны зерттеуші - ғалымдар «түрік ұлтшылдығының атасы» (У.Хейд), «Түркия Республикасының рухани көсемдерінің бірі әрі бірегейі» (В.Дидс) деп бағалады. Өмірінің ақырғы сәтіне дейін қолынан қаламын тастамаған Гөкалп 1924 жылы «Түрік өркениетінің тарихы» атты оқулық жазуды бастап, аяқтай алмай кетті. Әйтсе де, оның ең негізгі еңбегі — 1924 жылы жазылған «Түрікшілдіктің негіздері» атты кітабы. Екі бөлімнен тұратын бұл еңбекті түрікшілдіктің негізін айқындап, ғылыми, танымдық тұрғыдан жүйелеп, бағдарламасын белгілеген кітап деуге болады. Сондықтан Гөкалпты әлемге әйгілі еткен осы кітапты қысқартылған күйде қалың оқырманға ұсынып отырмыз.

ТҮРІКШІЛДІКТІҢ НЕГІЗДЕРІ*42 .

Түрікшілдіктің тарихы

Түрікшілдіктің біздің елімізде пайда болуынан бұрын Еуропада түріктерге байланысты екі қозғалыс бой көрсетті. Бұлардың біріншісі — француз тілінде «Turquere» деп аталған «Түрікті жақсы көрушілік», яғни түрікке деген тамсанушылық. Түркияда жасалған жібек және жүн маталар, кілемдер, алашалар, ағаш заттары, кітап түптеушілердің, оны көркемдеушілердің туындылары, маңғалдар, канделябрлар сияқты түрік өнерінің өнімдері Еуропадағы өнерсүйгіштердің назарын көптен - ақ өзіне аударған-ды. Олар түрік туындылары болып табылатын бұл әсем дүниелерді мыңдаған доллар беріп сатып алатын және үйлерінде түрік залын немесе түрік бөлмесін жасайтын. Ал кейбіреулері бұл дүниелерді басқа халықтардың көркем туындыларымен бірге көрмелерге қоятын.

...Еуропада пайда болған екінші ағым «Түркология» деп аталады. Ресейде, Алманияда, Мажарстанда, Данияда, Францияда, Англияда көптеген ғалымдар көне түріктер, ғұндар, монголдар туралы тарихи және археологиялық зерттеулер жүргізе бастады. Түріктердің өте көне ұлт екендігін, кең аймаққа тарайтынын және түрлі кезеңдерде бүкіл әлемге үстемдік еткен жиһангер мемлекеттер мен биік өркениеттер құрғанын алға тартады. Рас, бұл зерттеулердің тақырыбы Түркия түріктері емес, ежелгі Шығыс түріктері болатын.

...Султан Абдулғазиз билігінің соңғы жылдары мен сұлтан Абдулхамиттің таққа отырған алғашқы жылдарында Ыстанбул үлкен идеялық қозғалыстың мекеніне айналған еді. Мұнда әрі «Әнжүмән-и даниш» (Ғылым академиясы) өмірге келген, әрі Дарүлфүнүн (университет) ұйымдастырылған болатын. Бұлармен қатар әскери мектептердің беделі де жоғарылай бастаған-ды.

...Түркияда Абдулхамит бұл қасиетті ағымды тоқтатуға тырысып жатқанда Ресейде екі үлкен түрікшіл өсіп келе жатты. Олардың бірі — Мырза Фатали Ахунзаде. Оның әзери түрікшесімен жазған комедиялары Еуропаның барлық тілдеріне аударылды. Екіншісі — түрікшілдіктегі мұраты «Тілде, пікірде және істе бірлік» болған Исмайыл Ғаспыралы. Оның Қырымда шығарған «Тәржүман» газетін Солтүстік түріктері қалай түсінсе, Шығыс пен Батыс түріктері де солай түсінетін. Бұл газет барлық түріктердің бір тіл арқылы бірігуі мүмкін екендігінің дәлелі болды.

Абдулхамит сұлтандығының соңғы жылдарында Ыстанбулда түрікшілдік ағымы қайтадан жандана бастады. Ресейден Ыстанбұлға келген Хүсейінзаде Әли бей медицинадағы түрікшілдік негіздерін түсіндіріп жатты. Оның «Тұран» атты өлеңі тұраншылдық мұраттарының тұңғыш рет алға тартылуының белгісі еді. Грек соғысы (1897 жылы) басталған кезде түрік ақыны Мехмет Емин бей (Юрдақұл):

Мен Түрікпін, дінім, тегім — ұлыдүр, —

деп басталатын алғашқы өлеңін жариялады. Бұл екі өлең түрік өмірінде жаңа революцияның басталатынын хабарлап жатты. Хүсейінзаде Әли бей Ресейдегі ұлтшылдық ағымдарының әсерімен түрікшіл болған еді. Әсіресе колледжде оқып жүрген кезінде грузин жастарының ішіндегі мейлінше ұлт сүйгіш болған бір досы оның бойына ұлтқа деген сүйіспеншілік сезімін еккен болатын.

Түрік ақыны Мехмет Емин бейдің бойына түрікшілдікті еккен, өзінің айтуы бойынша, — Шейх Жамаладдин Ауғани. Мысырда шейх Мұхаммет Абдухты, Солтүстік түріктерінің арасынан Фахреддинұлы Рызаеддинді тәрбиелеген бұл үлкен ислам революционері Түркияда Мехмет Емин бейді тауып алып, оның халық тілімен және буын өлшемімен ұлттық сүйіспеншілікке толы өлеңдер жазуына кеңес берген.

Түркішілдіктің алғашқы кезеңінде Дегюгнес жазған тарихтың әсері болғанын айтқан едік. Екінші кезеңде Леон Кахунның «Азия тарихына кіріспе» атты кітабының зор ықпалы болды. Нәжип Асым бей көптеген қосымшалармен бұл кітаптың түріктер жайлы бөлімін түрік тіліне аударған еді. Нәжип Асым бейдің бұл еңбегі жер-жерде түрікшілдік пікірін оятты. Ахмет Жевдет бей «Иқдам» («Прогресс») газетін түрікшілдіктің органына айналдырды. Емруллаһ мырза, Велед Шелеби және Нәжип Асым бей осы түрікшілдіктің күрескерлері болды.

Бірақ «Икдам» газетінің төңірегінде топтасқан бұл түрікшілдердің бірі Фуат Райыф бейдің түрік тілін тазарту бағытындағы қате ізденістері түрікшілдік ағымының беделіне нұқсан келтірді. Бұл жаңсақ ғылыми көзқарас — пуристік көзқарас болатын. Ол тіліміздегі араб, парсы тілдерінен өрбіген барлық сөздерді шығарып тастап, олардың орнына түрік түбірінен жаңа жұрнақтар арқылы жасалмақшы жаңа түрік сөздерін енгізу қажет деген еді. Бұл пікірді жүзеге асыру жолында жазылған бір топ мақалалар мен хаттар талғампаз оқушыларды жеріндіре бастады. Жалпыхалықтық тілге енген араб және парсы сөздерін түрік тілінен шығарып тастау бүл тілді ең жанды сөздерден, дін, мораль, философия терминдерінен жұрдай етуге тиіс еді. Түрік түбірлерінен жасалған жаңа сөздер грамматика ережелерінің астан-кестеңін шығаруға тиіс болуымен бірге халық үшін шет тілдік сөздерден де жат, мүлде белгісіз бірдеңе болмақшы еді. Сондықтан бұл тенденция тілімізді тірлікке, жарыққа апарудың орнына, дағдарысқа, қараңғылыққа қарай сүйреп жатты. Бұған қоса табиғи сөздерді алып тастап, олардың орнына жасанды сөздер енгізуге тырысқандықтан, шынайы тілдің орнына жасанды түрік эсперантосы туындамақшы еді.

Ал еліміз мұндай жасанды эсперантоға емес, әркім білетін және түсінетін, үйреншікті сөздерден тұратын түсінісу құралына зәру болатын. Міне, сондықтан да «Икдамдағы» пуризм және түрікшілдік ағымы пайда емес, зиян әкелді.

Осы тұста медицина училищесінде ұйымдастырылған жасырын революциялық ұйымда түрікшілдік (пантуранизм), османшылдық (паноттоманизм), исламшылдық (панисламизм) мұраттарының қайсысы шындыққа үйлесімді деген мәселе пікірталасқа түсіп жатты. Бұл пікірталас Еуропадағы және Мысырдағы жас түріктердің арасына да тараб, олардың кейбіреулері түрікшілдікті, кейбіреулері османшылдықты жақтаған еді. Сол кезде Мысырда шытып тұрған «Түрік» газетінде Әли Кемал Османлы бірлігі идеясын алға тартса, Ақшораұлы Юсуф бей мен Ферит бей түрік бірлігі саясатын ұсынуда еді.

Бұл кезде Хүсейінзаде Әли бей Ыстанбұлдан, ал Ағаоғлу Ахмет бей Парижден Бакуге барған және сонда идеялық күрес үшін қол алысқан болатын. Топшыбашыоғлы да бұларға қосылды. Бұл үш кісі онда сол кезге дейін үстем болып келген сүнниттер мен шиіттер арасындағы түсінбеушілікті жойып, барлық әзірбайжандықтарды түріктік және исламдық идеялар аясында біріктіруге тырысты.

24 шілде (1908 жылы) төңкерісінен кейін (I Конституция) Түркияда османшылық идеясы үстемдік құрған еді. Осы тұста шыға бастаған «Түрк дернегі» (Түрік ұйымы) сол идеяның ықпалында қалып қойғандықтан да, ешқандай ықыласқа бөлене қоймады.

31 наурыздан кейін османшылдық идеясы бұрынғы маңызынан айырыла бастады. Бір кезде Абдулхамитке ислам бірлігі идеясын ұсынған Алмания кайзері (канцлері) бұл мүмкіндікті пайдаланып, Сұлтанахмет алаңында Ислам бірлігі митингісін ұйымдастырды. Сол күннен кейін елімізде жасырын Ислам бірлігі ұйымдары ұйымдасып, кең тарай бастады. Жас түріктер османшыл және ислам бірлігішіл болып қарама-қарсы екі лагерьге бөлінді. Османшылдар космополиттік (ұлты белгісіз Ислам бірлігін жақтаушылар) болды.

Бұл екі ағым да еліміз үшін зиянды болатын. Мен 1910 жылғы Құрылтайда («Бірлік пен прогрестің») Солоникидегі бас орталығының мүшелігіне сайланған кездегі жалпы жағдай осындай еді.

Бұл кезде Солоникиде «Жас қаламдар» атты журнал шығып тұрды. Журналдың бас редакторы Әли Жәнип бей екеуміз түнде «беяз құле» бағында әңгімелесіп отырдық. Ол маған журналдың тілді тазарту бағытында революция жасауға тырысып жатқанын, бұл идеялық соғыста Омар Сейфеттиннің бастамашы болып отырғанын айтты. Омар Сейфеттиннің тілге байланысты бұл көзқарасы толығымен менің көзқарасыма сай болатын. Жас кезімде Ташқышлада түрмеде отырғанымда менде мынадай нақты идея туған еді: «Түрік тілін оңдау үшін бұл тілден араб - парсы сөздерін емес, араб - парсы тілдерінің ережелерін алып тастау, ал араб - парсы сөздерінен түрікше баламалары барын шығарып тастап, түрікше баламалары жоқтарын қалдыру керек.»

Осы пікірге байланысты бірер мақала жазған болсам да, жариялаудың мүмкіндігін таба алмаған едім. Түрікшілдік туралы мақала жариялауға қазір де мүмкіндік таба алмай отырғаным сияқты. 15 жасымда Ахмет Вефик пашаның «Османлы түрікшесі» мен Сүлеймен пашаның «Әлем тарихы» менің бойымда түрікшілдік сезімін оятқан болатын. 1896 жылы Ыстанбұлға келгенімде алғашқы сатып алған кітабым Леон Кахунның тарих кітабы еді. Бұл кітап түрікшілдік мұратын тарату және соған ұмтылдыру үшін жазылғандай деп ойлайсың. Сонда Хүсейінзаде Әли беймен әңгімелесе отырып, оның түрікшілдік туралы пікірлерін білгім келіп еді.

Қорыта айтсақ, он жеті, он сегіз жылдан бері түрік ұлтының социологиясын және психологиясын зерттеу үшін жұмсаған еңбегімнің жемісі басымда қабат-қабат болып жатқан-ды. Бұларды жарыққа шығару үшін жалғыз ғана мүмкіндік керек болатын. Омар Сейфеттиннің «Жас қаламдар» бетінде бастаған идеялық соғысы бұл мүмкіндікті әзірледі. Бірақ мен тіл тақырыбын жеткілікті деп санамай, түркішілдікті барлық қырларымен, жан-жақты бағдарламасымен алға тартудың қажеттігін ойладым. Осы пікірдің бәрін қамтитын «Тұран» өлеңін жазып, «Жас қаламдарда» жарияладым. Өлең дер кезінде жарияланған еді.

Өйткені, османшылдықтан да, Ислам бірлігінен де еліміз үшін қауіп туатынын байқаған жас қайраткерлер ұлтты құтқарушы идея іздеп жатқан-ды. «Тұран» өлеңі осы идеяның алғашқы ұшқыны еді. Одан кейін мен тұрақты түрде осы өлеңдегі негізгі идеяны түсіндірумен және насихаттаумен айналыстым.

«Тұран» өлеңінен кейін Ахмет Хикмет бей «Алтынорда» мақаласын жариялады. Ыстанбұлда «Түрік жұрты» журналы мен «Түрік ошағы» қоғамы құрылды. Халида Едип ханым (Адывар) «Жаңа Тұран» романымен түрікшілдіктің мәртебесін тағы бір көтеріп тастады. Хамдулла Сүбхи бей (Танрыөвер) түркшілдіктің белсенді басшысына айналды. Аттары жоғарыда аталған немесе аталмаған түрікшілдер «Түрік жұртында» болсын, «Түрік ошағында» болсын бірігіп, ынтымақтасып жұмыс істеді. Фуат бей (Фуат Көпрүлі) түркология саласында үлкен ғалым болды. Ол өзінің ғылыми еңбектерімен түрікшілдікке елеулі жол көрсетті.

Яқуб Қадри, Яхия Кемал, Фалих Рыфқы, Рефик Халит, Решат Нұри сияқты жазушылар, Орхон Сейфи, Фаруқ Нафыз, Юсуф Зия, Хикмет Назым, Вала Нұреттин сияқты ақындар жаңа түрік тілін көркейтті. Муфиде Ферит ханым да өзінің құнды кітаптарымен болсын, Париждегі мәртебелі лекцияларымен болсын түрікшілдіктің биіктеуіне үлкен еңбек сіңірді.

Түрікшілдік әлемінің бүгін кеңейгені сонша — бұл салада еңбек ететін өнер адамдары мен ғалымдарының аттарын тізіп өтудің өзі том-том кітап жазып шығуды қажет етеді. Тек түрік сәулетшілігінде сәулетші Кемал бейді ұмытпауға тиіспіз. Барлық жас сәулетшілердің түрікшіл болуында оның үлкен әсері бар.

Дегенмен түрікшілдікке байланысты бүкіл осы іс-әрекет, егер түріктерді түрікшілдік мұраты аясында біріктіріп, үлкен құлдырау қаупінен құтқара білген ұлы данышпан тумаса, нәтижесіз қалмақшы еді. Бүкіл әлем бүгін Ғази Мұстафа Кемал паша есімін қасиеттеп, әр сәтте құрметпен еске алады. Бұрын Түркияда түрік халқының ешқандай маңызды орны жоқ еді. Бүгін бар құқық — түріктікі. Түрік жеріндегі билік — түріктерде. Саясатта, мәдениетте, экономикада билік — түріктерде. Осындай нақты да үлкен түрікшілдікті жүзеге асырған адам — түрікшілдіктің ең ұлы қайраткері, өйткені қиялдап ойлау мен насихаттап айту — оңай. Ал ол қиялды жүзеге асыру және табысты нәтижеге жеткізу аса киын.

2. Түрікшілдік деген не?

«Түрікшілдік» — түрік ұлтын биіктету деген сөз. Ондай жағдайда, түрікшілдіктің негізін түсіну үшін, алдымен, «ұлт» аталатын қауымның неден құралатынын анықтау қажет болады. Ұлт жайындағы түрлі көзқарастарды зерттеп көрейік:

1. Нәсілді негізге алатын түрікшілдердің пікірі бойынша, ұлт — нәсіл деген сөз...

2. Қауымды негізге алатын түрікшілдер болса, ұлтты қауымдар бірлігімен шатастырады. Қауым бір әкеден, бір шешеден өрбіген, арасына ешқандай бөтен біреу араласпаған, бір қаннан жаралып, тараған адамдардың бірлестігі (ру, тайпа) деген сөз...

3. Жағрапиялық құрылымды негізге алатын түрікшілдердің пікірінше, бір елде тұратын халықтың бәрі бір ұлт. Мысалы, олардың түсінігінше, Иран ұлты, Швейцария ұлты, Белгия ұлты, Британия ұлты деген сияқты ұлттар бар...

4. Османшылдар Османлы имериясында тұратын барлық азаматтардың жиынтығын ұлтқа балайды...

5. Ислам бірлігін жақтайтындардың ойынша ұлт дегеніміз бүкіл мұсылмандардың жиынтығы...

6. Жеке тұлғаны жақтаушылардың пікіріне сүйенер болсақ, ұлт дегеніміз — кез келген кісінің өзін мүшесі санайтын қандайда бір қоғам...

...Олай болса, ұлт деген немене? Нәсіл, қауым, жағрапиялық жағдай, саяси өмір және адамның ерік күшінен басым түсіп, оларға үкімін жүргізетін басқа қандай тәуелсіз күш бар?

Социология ғылымы бұл байланыстың тәрбие мен мәдениеттің бір болуында, яғни сезімдердің бірлігінде екенін дәлелдеп отыр. Адамның ең шынайы сезімдері оның бастапқы тәрбиесі кезінде қалыптасады. Әлі бесікте жатқан кезінде естіген өлеңдері мен ана тілінің ықпалында қалады. Сондықтан да біздің сүйікті тіліміз — ана тіліміз. Рухани дүниемізді қалыптастыратын барлық діни, моральдық, эстетикалық сезімдеріміз осы тіл арқылы пайда болған. Бұларды бала кезімізде қай қоғамнан алған болсақ, үнемі сол қоғамда өмір сүруді қалаймыз. Басқа бір коғамда әлдеқайда үлкен молшылықта өмір сүруіміз мүмкін бола тұрса да, өз қоғамымыздағы кедейшілікті ол молшылықтан жоғары қоямыз. Өйткені рухани туыстар арасындағы бұл кедейшілік жат жұрттықтар арасындағы байлықтан әлдеқайда артық, ол біздің рухымызды бақытқа бөлейді. Талғамдарымыз, ар-ожданымыз, сағыныштарымыз түгелдей өзіміз ішінде өмір сүрген, тәрбиесін алған қоғамдікі. Бұлардың ықпалды әсерін тек сол коғамның ішінде ғана сезе аламыз.

Одан ажырап, басқа коғамға енуімізге үлкен кедергі бар. Бұл кедергі — бала кезімізде сол қоғамнан алған тәрбиемізді рухани дүниемізден шығарып тастаудың мүмкін еместігі. Мұның мүмкін еместігі себепті бұрынғы қоғамымызда қалуға мәжбүрміз. Бұдан ұлттың не нәсілге, не қауымға, не жағырапиялық жағдайға, не саясатқа, не адамның ерік күшіне байланысты бірлестік емес екені түсінікті болады. Ұлт — тіл, дін, мораль және барлық көркем өнер салалары тұрғысынан ортақ, яғни бірдей тәрбие алған адамдардан тұратын бірлестік. Түрік шаруасы бұны «тілі тіліне үйлесетін, діні дініне үйлесетін» деп бейнелейді. Шындығында, әр адам қаны бір адамдардан гөрі тілі, діні ортақ адамдармен бірге өмір сүргісі келеді. Өйткені адам болуымыздың ерекшелігі тәнімізде емес, рухымызда. Материалдық артықшылығымыз — нәсілімізден, рухани артықшылығымыз — тәрбиесін алған қоғамнан. Ескендір Зұлқарнайын: «Менің нағыз әкем Филипп емес, Аристотель. Өйткені, біріншісі материалдық денемнің, екіншісі рухани дүниемнің өмірге келуіне себеп болған», — деген екен.

Адам үшін оның рухани дүниесі оның материалдық құрылымынан бұрын тұрады. Сондықтан ұлттан шежіре іздестірілмейді. Тек тәрбиенің және мұраттың (идеалдың) ұлттық болуы ізделеді. Қалыпты адам қай ұлттың тәрбиесін алған болса, тек соның ғана мұраты жолында еңбек етеді.

Өйткені мұрат — биік шабыттың қайнар көзі. Ал біз оның тәрбиесін алып өспеген жат коғам мұраты рухымызға әсте үлкен шабыт бере алмайды. Керісінше, біз тәрбиесін алып өскен қоғамның мұраты рухымызды үлкен шабытқа бөлеп, бақытты өмір сүруімізге себеп болады. Сондықтан да адам өзі тәрбиесін алып өскен коғамның мұраты жолында өмірін пида етеді. Ал ақыл жолымен өзін байланысты санаған бөтен қоғам үшін ол кішкене мүддесін де қимайды. Қысқасы, ортақ тәрбие аясында өсіп жетілмеген адамдардан құралған коғамда өмір сүрсе, адам бақытсыз болады.

Осы пікірден біздің шығаратын практикалық қорытындымыз мынау: елімізде кезінде аталары Албаниядан немесе Арабстанннан келген ұлттастарымыз бар еді. Оларды түрік тәрбиесінде өскен және түрік мұраты жолында еңбек етуді әдетке айналдырған деп білсек, қалған ұлттастарымыздан бөліп қарауға әсте тиіс емеспіз. Тек бақытты күндерімізде ғана емес, жаман күндерімізде де бізден ажырамайтындарды қалайша ұлтымыздың сыртында ұстай аламыз? Әсіресе ұлтымыз үшін үлкен жанқиярлықтарға барған, түріктерге үлкен қызмет жасаған жандарға қалайша «Сіз түрік емессіз» дей аламыз? Иә, жылқының шыққан тегін іздестіруге болады, өйткені олардың артықшылығы күшімен айқындалатын болғандықтан, жануарларда нәсілдің маңызы үлкен. Ал нәсілдің адамдардағы қоғамдық әдеттерге ешқандай әсері болмағандықтан, ататек іздеу дұрыс емес. Бұған керісінше қимылдасақ, еліміздегі зиялылар мен ойшылдардың көбін санаттан шығаруға тура келеді. Бұл дұрыс болмағандықтан, «мен түрікпін» дейтін әрбір адамды түрік деп танудан, ал түріктерге опасыздығы байқалғандар бар болса, оларды жазаға тартудан басқа жол жоқ.

3. Түрікшілдік және тұраншылдық

Түрікшілдік және тұраншылдыктың айырмашылықтарын түсіндіру үшін, алдымен, «түрік» және «Туран» ұғымдарының аумағын айқындап алу керек. «Түрік» — ұлттың аты. Ұлт өзіне тән мәдениеті бар топ деген сөз. Ондай жағдайда түріктің бір ғана мәдениеті болуы мүмкін.

Дегенмен түріктердің кейбір бөліктері Анадолы түріктерінен бөлек тіл, бөлек мәдениет жасауға тырысуда. Мысалы, Солтүстіктегі түріктердің бір бөлік жастары татар тілін, татар мәдениетін жасаумен айналысуда. Бұл әрекет түріктер басқа ұлт, татарлар басқа ұлт деген нәтиже беруі мүмкін. Арамыз қашық болғандықтан, қырғыздар мен өзбектердің қандай ұран ұстанатындығын да білмейміз. Олар да бір-бір бөлек тіл мен әдебиет және мәдениет жасауға тырысатын болса, түрік ұлтының ауқымы барған сайын тарыла түседі. Якуттар мен Алтай түріктері одан да алыста өмір сүретіндіктен, оларды Түркия түріктерінің мәдениетіне жақындастыру тіпті қиын.

Бүгін мәдениет арқылы бірігуі оңай болып табылатын түріктер — оғыз түріктері, яғни түрікмендер. Түркия түріктері сияқты, Әзірбайжан, Иран және Хорезм елдерінің түрікмендері де оғыз тобына жатады. Сондықтан түрікшілдіктегі таяу мұратымыз (идеалымыз) - оғыз бірлігі, яғни түрікмен бірлігі болуға тиіс. Мұндағы мақсат не? Бұл саяси одақ па? Әзірше олай емес! Ал болашақ жайында бүгін кесіп-пішіп үкім айта алмаймыз. Бүгінгі мұратымыз — оғыздардың тек мәдениет жағынан бірігуі.

Оғыз түріктері бүгін төрт елге таралуымен катар, олар бір-біріне етене жақын туысқан. Осы төрт елдегі түрікмен жұрттарының атауларын салыстырсақ, бірінде бар рудың немесе тайпаның басқаларында да бар екенін көреміз.

...Оғыз түріктері түгелдей Оғыз ханның ұрпақтары. Оғыз түріктері осыдан бірнеше ғасыр бұрын ынтымағы күшті отбасы ретінде өмір сүргенді. Мысалы, Физули бүкіл оғыз бөліктерінде оқылатын оғыз ақыны болып табылады. «Қорқыт ата кітабы» ресми түрде оғыздардың «Оғызнамасы» болып табылатыны сияқты, «Шах Ысмайыл», «Ашық Керем», «Көроғлы» тәрізді халық туындылары да бүкіл оғыз жұртының кең таралған дүниелері.

Түрікшілдіктің алыстағы мұраты - Тұран. Тұран, кейбіреулердің ойлағанындай, түріктерден басқа моңғолдарды, тұңғыстарды, финдерді, мажарларды (венгрлерді) да қамтитын қауымдар қойыртпағы емес. Ғылым тілінде бұл топ Орал - Алтай тобы делінеді. Сонымен қатар бұл топтағы қауымдардың тілдері арасында айтарлықтай туыстықты білдіретін ортақ элементтердің бар екені де қазірге дейін дәлелдене қойған жоқ. Кейбір авторлар тіпті Орал қауымдары мен Алтай қауымдарының бөлек-бөлек екі топ құрайтынын және түріктердің моңғол, тұңғыстармен бірге Алтай тобына кіретінін, ал финдер мен мажарлардың Орал тобына енетінін айтады. Түріктердің моңғолдармен және тұңғыстармен тіл жағынан туыстығы әлі дәлелденбеген. Бүгін ғылыми түрде орныққан бір шындық бар. Ол — түрік тілінде сөйлейтін якут, қырғыз, өзбек, татар, оғыз сияқты түрік тармақтарының тілі және дәстүрі бойынша тұтас бір қауым құрайтындығы.

Түрікшілдіктің алыстағы мұраты — «Тұран» деген атау астында бірігіп отырған оғыздарды, татарларды, қырғыздарды, өзбектерді, якуттарды тілде, әдебиетте, мәдениетте біріктіру. Бұл мұраттың шындыққа айналуы мүмкін бе, әлде мүмкін емес пе? Таяудағы мұраттар үшін мұндай пікірлер айтуға болады, ал алыстағы мұраттар жайында айту қиын. Өйткені алыстағы мұраттар адам рухын шексіз құмарлыққа ұмтылдыратын өте тартымды қиял.

Жүз миллион түріктің бір ұлт ретінде бірігуі түрікшілдер үшін рахатқа бөлену емес пе? Тұран мұраты болмағанда түрікшілдік мұндай қарқынмен дамып, тарамас еді. Дегенмен кім біледі? Бәлкім, болашақта Туран мұратының жүзеге асуы мүмкін болар. Мұрат — болашақтың жаратушысы. Кеше түріктер үшін қияли мұрат болған ұлттық мемлекет бүгін Түркияда шындыққа айналып отыр.

Олай болса, түрікшілдікті мұратының ұлғаюына қарай үш кезеңге ажырата аламыз:

1. Түркияшылдық;

2. Оғызшылдық немесе түрікменшілдік;

3. Тұраншылдық.

Бүгін осылардан түркияшылдық қана жүзеге асуы мүмкін. Ал бәріміз үлкен ықыласпен іздеп келе жатқан «Қызыл алма» әзірше шындық емес, қиял шекарасында қалып отыр. Түрік шаруасы «Қызыл алманы» елестеткенде оның көз алдына ежелгі түрік қағандары келеді. Өйткені Тұран мұраты қиял ғана емес, ол тарихта шындыққа да айналған. Біздің жыл санауымыздан екі жүз он жыл бұрын хун қатаны Мете «хұндар» атауымен бүкіл түріктерді біріктірген кезде Туран мұраты шындыққа айналған еді. Хұндардан кейін ауарлар, ауарлардан кейін көктүріктер, көктүріктерден кейін отыздар, олардан кейін қырғыз-қазақтар, кейінірек Күр хан, Шыңғыс хан және ең соңында Әмір Темір Тұран мұратын шындыққа айналдырған жоқ па?

Тұран сөзінің мағынасын осылайша анықтап, оның шеп - шекарасын белгілеп алғандықтан, мажарлардың, финдердің, моңғолдардың, тұңғыстардың бұдан былай Тұран атауымен ешқандай қатысы болмауы тиіс. Тұран — барлық түріктердің бұрын бар болған және бәлкім болашақта да шындыққа айналар ұлы Отаны. Тұрандықтар — тек қана түрік тілінде сөйлейтін халықтар. Егер де Орал - Алтай тобы шынымен бар болса, өзіне тән атауы болғандықтан, «Тұран» деген аттың оған қажеті жоқ...

4. Ұлттық мәдениет және өркениет

Ұлттық мәдениет пен өркениеттің арасын біріктіретін де, даралайтын да қасиеттер бар. Мәдениет пен өркениетті біріктіретін нүктелер — екеуінің де бүкіл коғамдық өмірді қамтуы. Қоғамдық өмір мына салалардан тұрады: мораль, құқық, ақыл-ой, эстетика, экономика, тіл және күнделікті тұрмыс-тіршілік. Бұлардың бәрі бір сөзбен «мәдениет» деп аталатыны сияқты, оларды өркениеттің жемісі деуге де болады. Мәдениет пен өркениет осы тұста қиылысады.

Енді мәдениет пен өркениеттің арасындағы айырмашылықтарды қарастырайық. Біріншіден, мәдениет ұлттық, ал өркениет халықаралық категория. Мәдениет - бір ғана ұлттың мораль, құқық, ақыл-ой, эстетика, тіл және тұрмыс-тіршілігінің жиынтығы. Өркениет болса - дамудың ортақ деңгейінде тұрған көптеген ұлттың қоғамдық өмірінің жиынтығы. Мысалы, Еуропа мен Америка өркениеті шеңберінде бүкіл еуропалық ұлттарға ортақ Батыс өркениеті бар. Бүл өркениеттің аясында бір-бірінен тәуелсіз бөлек-бөлек ағылшын мәдениеті, француз мәдениеті, неміс мәдениеті т.б. мәдениеттер қатар өмір сүріп жатыр.

Екіншіден, өркениет түрлі әдіс-тәсілдер және адамның ерік-жігері арқылы жүзеге асатын оқиғалардың жиынтығы. Мысалы: діни мәліметтер мен ғылым адамның ерік-жігері арқылы пайда болатыны сияқты, мораль, құқық, көркем өнер, экономика, ақыл, тіл және жаратылыстану ғылымдарына қатысты мәліметтер мен теориялардың бәрі де адамның еркімен және әдіс-тәсілі арқылы дүниеге келген. Осыдан барып дамудың ортақ деңгейіндегі бұл ұғымдардың, мәліметтердің және ғылымдардың жиынтығы «өркениет» деген нәрсені өмірге әкелді.

...Олай болса, ұлттық мәдениеттің алғашқы мысалын тілдегі сөздерден, ал өркениеттің алғашқы мысалын жаңа сөздер түрінде жасалған терминдерден көреміз. Табиғи сөздер қоғамның, ал жаңа сөздер жеке адамдардың туындысы. Бір адам тапқан бір сөз өте қысқа мерзімнің ішінде халық арасына тарауы мүмкін. Бірақ ол сөзге таралу күшін берген сол сөзді ойлап тапқан адам емес, қоғамның адамдарға белгісіз жасырын сыры.

Бұдан он бес жыл бұрын елімізде қатарынан екі тіл өмір сүріп тұрды. Бұлардың біреуінің ресми сипаты бар еді және ол елдегі жазу-сызуды өз монополиясына алғандай болатын. Ол «Османлы тілі» деп аталатын.

Ол тек қана қарабайым халық сөйлей алатын дәрежеде еді. Оны кішірейтіп «түрік тілі» дейтін және ол қара халыққа тиесілі тіл саналатын. Алайда біздің нағыз табиғи және шынайы тіліміз осы болатын. Османлы тілі болса түрік, араб, парсы тілдерінің грамматикасының, синтаксисінің, сөз құрамының бірігуінен пайда болған жасанды қойыртпақ еді.

Бұл екі тілдің біріншісі табиғи құрама болатын және күнделікті өмірде пайдалана келе өздігінен қалыптасқан еді. Осы тұрғыдан алғанда, ол біздің ұлттық мәдениетіміздің тілі болатын. Екіншісі (османлы тілі) болса, ол адамдардың әдіс-тәсілімен және қалауымен жасалған еді. Бұл тіл қойыртпағына тек кейбір түрікмен сөздері мен қосымшаларының тана енуі мүмкін еді. Демек, османлы тілінің біздің ұлттық мәдениетімізде өте аз үлесі бар. Сондықтан оны біз тек өркениетіміздің тілі болды дей аламыз.

...Бұдан мынаны көреміз: ұлттық мәдениет пен өркениеттің бір-бірінен айырмасы — мәдениеттің сезімдерден, өркениеттің болса, мәліметтерден құралатығында екен. Адам сезімдері белгілі бір шарттарға және қалау - тілекке бағынбайды. Бір ұлт басқа бір ұлттың моральдық және эстетикалық сезімдеріне ілесе алмайды.

...Ұлттық мәдениет пен өркениет арасындағы тағы бір байланыс мынау: әрбір қауымның әуелде жалғыз мәдениеті болады. Бір қауым мәдениет тұрғысынан жоғарылаған сайын саясатта да жоғарылап, күшті мемлекет құрайды. Екіншіден, мәдениеттің жоғарылауынан өркениет туа бастайды. Өркениет әуелде ұлттық мәдениеттен туады да, кейін көрші ұлттардың өркениетіне тән кейбір өзгешеліктер қабылдайды. Бірақ коғам өркениетінің жылдам қарқынмен дамуы зиянды. Рибот айтады: «Ақыл әсіре даму мүмкіндігіне жетсе, мінез - құлық бұзылады». Адамда ақыл не болса, қоғамда өркениет — сол. Адамда мінез -құлық не болса, қоғамда мәдениет — сол. Осыған сәйкес ақылдың көбірек дамуы да ұлттық мәдениетті бұзады. Ұлттық мәдениеті бұзылған ұлттарды «дегенерат ұлттар» дейді.

Ұлттық мәдениет пен өркениеттің ен соңғы байланысы мынадай: ұлттық мәдениеті күшті, бірақ өркениеті әлсіз ұлт пен ұлттық мәдениеті бұзылған, бірақ өркениеті жоғары басқа бір ұлт саяси соғысқа кіргенде әрқашан мәдениеті жоғары ұлт жеңіске жеткен.

5. Халыққа бару

Турікшілдіктің алғашқы негіздерінің бірі — «халыққа бару» ұстанымы. Осы ұстанымды жүзеге асыру мақсатымен будан бұрын біз Ыстанбұлда «Халыққа бару» атты журнал да шығарғанбыз. Кейін Измирде де дәл осылай деп аталатын журнал шығара бастадық.

«Халыққа бару» не деген сөз? Халыққа баруға тиістілер кімдер? Бір халықтың зиялылары, ойшылдары сол халықтың «таңдаулы адамдары» деп аталады. Олар — жоғары білім мен тәрбие алғандар, бірақ халықтан ажырағандар. Халыққа баратындар, міне, осылар.

Неге зиялылар халыққа баруы тиіс? Бүл сұраққа кейбіреулер былай деп жауап береді: «Зиялылар халыққа мәдениет алып баруы тиіс».

Алайда, осының алдындағы тараудан белгілі болғандай, «ұлттық мәдениет» деген нәрсе елімізде тек халықта ғана бар. Ұлттық мәдениеттен мақұрым зиялылар сол ұлттық мәдениеттің мұражайы болып табылатын халыққа мәдениетті қалай алып барады?

Мәселені шешу үшін, алдымен, мына жайларды анықтап алайық: зиялыларда не бар? Зиялыларда өркениет бар. Халықта мәдениет бар. Олай болса, зиялылар халыққа мына екі мақсатпен баруы мүмкін:

1. Халықтан ұлттық мәдениет тәрбиесін алу үшін,

2. Халыққа өркениет алып бару үшін.

Шынында да, зиялылар халыққа осы екі мақсатпен бара алады. Зиялылар ұлттық мәдениетті тек халықтан табады, басқа ешбір жерден таба алмайды. Демек, ұлттық зиялылардың халыққа баруы олардың ұлттық мәдениетке баруын білдіреді. Өйткені халық —мәдениеттің тірі мұражайы.

Зиялылардың балалық шақта алған тәрбиесінде ұлттық мәдениет жоқ болатын. Өйткені олар оқыған мектептер халық мектептері емес еді, ұлттық мектептер де еместін. Сондықтан ұлтымыздың зиялылары ұлттық қасиеттерден алыстап, ұлттық мәдениеттен мақұрым болып тәрбиеленді. Енді олар осы кемістіктің орнын толтырғысы келеді. Бұл үшін не істеу керек? Бір жақтан — халықтың қалың ортасына ену, халықпен бірге өмір сүру, халық пайдаланатын сөздер мен сөйлемдерге көңіл болу керек. Айтқан мақал-мәтелдерін, дәстүрлі сөз қолданысын тыңдап, есту қажет...

...Бірақ бүгін біз бұл зиялылардың халыққа қарай бір-ақ адым аттай алғанын мойындауымыз керек. Зиялылар шынымен халық арасына бару үшін халықтың ішінде өмір сүріп, одан ұлттық мәдениетті толығымен алуға тиіс. Мұның жалғыз амалы — түрікшіл жастардың ауылдарға мұғалім болып баруы. Жасы ұлғайғандар да, ең болмағанда, Анадолыдағы ұсақ қалаларға барсын. Міне осылай, халық мәдениетін толығымен қабылдап алғанда ғана Османлы оқымыстылары ұлттық зиялылар қатарына қосыла алады.

Халыққа барудың екінші міндеті — халыққа өркениет алып бару. Өйткені халықта өркениет жоқ. Ал зиялылардың қолында өркениетке бастар есіктің кілті бар. Дегенмен зиялылар халыққа құнды сый ретінде, төменде көрсеткеніміздей, Шығыс өркениетін немесе оның бір тармағы болып табылатын Османлы өркениетін емес, Батыс өркениетін алып барулары керек.

6. Батысқа бару

...Түрікшіл бағыттағы басылымдар және халқымызға төнген түрлі апаттар ұлтымыздың, үмбетіміздің неден туратынын, оның қайдан келгенін бізге азды-көпті ұғындырды. Бұл мәселелер төңірегінде бүгінде барша жұрттың бірдей ойлана бастағаны байқалады. Бірақ біздің қай өркениет қауымдастығына жататынымыз жайлы мәселеге келер болсақ, бұл тұрғыда арамызда көзқарас айырмашылықтары, тіпті үлкен келіспеушіліктер бар. Сондықтан ұлттық мәселелерді зерттеуге кіріскен кезде бұл проблеманы да шешуге тура келеді.

...Өркениет бірқатар құрылымдардың жиынтығы деген едік. Бір үмбетке тиесілі құрылымдардың жиынтығын «дін» деп атайтыны сияқты, бір ғана ұлтқа тән құрылымдардың жиынтығын «ұлттық мәдениет» дейді. Ал енді осы екі ұғымның жанында «өркениет» ұғымының орны қандай болуы мүмкін? Социология ғылымына сүйене отырып, мәдениеттері мен діндері бір-бірінен өзгеше түрлі қоғамдар арасындағы ортақ құрылымдардың жиынтығын «өркениет» деп атаймыз. Ендеше, ұлттық мәдениеттері мен діндері бөлек қоғамдар өркениетке келгенде бірігіп кетеді екен. Ұлттар арасындағы мәдени саладағы айырмашылықтардың діндегі бірлікке тосқауыл болмайтыны сияқты, ұлттық мәдениет пен діннің түрлі өзгешеліктері де өркениетте ортақ, серіктес болуға кедергі келтірмейді. Мысалы, еврейлер мен жапондар ұлттық мәдениет пен діни тұрғыдан еуропалықтардан өзге болғанымен, өркениетке келгенде Еуропа мемлекеттерімен бір болып кетеді.

...Бұл сөздерден өркениеттің де өзіне тән жағырапиялық территориясы бар және оның шектеулі екенін түсінеміз. Мысалы, бір ертегі немесе бір әдет белгілі бір жерге дейін тарайды, одан ары бармайды. Өйткені әрбір елдің өзіндік дүниетанымы, әсемдік туралы өзге елден ерекше талғам - түсінігі, өмір жайлы өзгеше көзқарасы болатыны сияқты, әрбір өркениеттің өзіндік жүйесі бар. Сондықтан өркениеттер бір-бірімен араласып кете алмайды. Бір өркениетті толық мойындамайтындардың оның жеке бөліктерін тандап ала алмайтыны да осыған байланысты. Алса да, иемденіп кете алмайды. Өркениетті де дін сияқты сырттай емес, іштей қабылдау керек. Өркениет те дәл дін сияқты. Оған да шын жүректен беріліп, сену қажет. Осындай тұжырымға келе алмаған танзиматшылардың бізді Еуропа өркениетін сырттай ғана қабылдап, оған кіргізгісі келген әрекеті босқа кетті.

Өркениеттердің жағырапиялық шеп - шекарасы бір-бірінен өзгеше болатыны сияқты, олардың тарихи даму жолдары да әрқилы. Бұл даму үрдісінің де әлбетте басы мен соңы болады. Дегенмен өркениет көші ұлттық мәдениеттердің ауқымынан әлдеқайда өрісті болғандықтан, олардың ғұмыр жастары да соңғысына қарағанда ұзағырақ болады.

Сонымен қатар кез келген ұлт дамудың жоғарғы сатыларына көтерілген сайын өз өркениет жолын да өзгертуге мәжбүр болады. Мысалы, жапондар соңғы ғасырда Қиыр Шығыс өркениетінен бас тартып, Батыс өркениетін тандап алды.

Бүл тұрғыдан алғанда, ең жарқын мысалды түріктерден көруге болады. Өйткені түріктер өздерінің әлеуметтік даму барысының бөлек-бөлек үш өркениет шеңберіне енді: қауымдық мемлекет болып тұрған кездерінде түріктер Қиыр Шығыс өркениетіне қарасты болды. Сұлтандық мемлекет кезеңіне өткенде олар Шығыс өркениетіне кірді. Бүгін, ұлттық мемлекет кезеңінде, түріктердің арасында Батыс өркениетіне көшу жөнінде күшті ағымның қалыптасқанын көреміз.

...Әскери салада немесе саясатта болмасын, екі қоғамның бір-бірімен соғыса білуі үшін екі жақтың да бірдей, теңдей қарулануы керек. Еуропалықтар өндірістегі үлкен жетістіктердің нәтижесінде танк, бронды автомобиль, ұшақ, дредноут, сүңгуір қайық сияқты қорқынышты қаруларын жасағанда, біз бұларға қарсы тек қарабайым зеңбірек пен мылтық пайдалануға мәжбүрміз. Мұндай жағдайда Ислам әлемі Еуропаның тегеуірініне несімен қарсы тұра алады? Дініміздің, Отанымыздың тәуелсіздігін қалай қорғайды?

Дініміз бен Отанымызға төніп тұрған мұндай қауіп-қатерге қарсы тұра аларлық жалғыз ғана құтылу жолы бар. Ол — ғылымда, өндірісте, әскери және құқық салаларында еуропалықтар сияқты алға басу, яғни өркениетте оларға теңелу. Мұның жалғыз ғана жолы бар, ол — бүтіндей Еуропа өркениетіне еніп, кіру.

Кезінде танзиматшылар да бұл жағдайды білген және Еуропа өркениетін қабылдауға кіріскен болатын. Бірақ олар қабылдап алған нәрселерін жартылай алды, толық алмады. Сондықтан олар нағыз университеттер аша алмады, дамыған құқықтық жүйені де дұрыстап құра алмады. Танзиматшылар ұлттық өндірісті дамытып, жаңартудың орнына, одан бұрын тұтыну формаларын, яғни киім-кешек, тамақтану, ғимарат пен ішкі еден жүйелерін өзгерткендіктен, ұлттық, өнеріміз толық құлдырады, ал бұған балама ретінде елде жаңа үлгідегі Еуропа өнеркәсібінің іргесі де қаланған жоқ. Мұның себебі - жеткілікті ғылыми зерттеу жүргізілмей, бағыт-бағдар толық айқындалмай, нақты бағдарлама дайындалмай жатып іске кірісу және шалағайлық.

Танзиматшылардың тағы бір үлкен қатесі — олардың біз үшін Шығыс өркениеті мен Батыс өркениетін біріктіріп, үйлестіріп, одан мәдени қоспа жасамақшы болғанында. Жүйелері мүлде бөлек ұстанымдарға негізделген екі қарама-қарсы өркениеттің мәмілеге келмейтінін олар парықтамады. Себебі болмысымыздағы қосарлылықтың өзі — осы қате іс-әрекеттің нәтижесі. Содан келіп екі түрлі оқыту тәсілі, әрқилы бюджет, екі түрлі салық, екі түрлі заң жүйесі шықты.

...Бірнеше ай бұрын Түркияны Ұлттар лигасына кіргізу үшін бір ұйым құрылды. Алайда Еуропа өркениетіне кірмей тұрып Ұлттар лигасына кіруіміздің бізге қандай пайдасы болмақ? Капитуляциялар арқылы саяси тәуелділікке душар етілген ұлт — Еуропа өркениетінен тыс саналатын ұлт деген сөз. Жапондықтар еуропалық ұлттың санатында тұрған кезде біз әлі де азиялық ұлт саналудамыз. Мұның жалғыз себебі — біздің Еуропа өркениетіне толықтай, басы бүтін кірмегендігімізден. Одан басқа не болуы мүмкін? Жапондықтар өз діндерін және ұлттығын сақтап қалу шартымен Батыс өркениетіне енді. Осының арқасында олар әр салада еуропалықтарды қуып жетті.

Бұл әрекетімен жапондықтар оз дінінен және ұлттық мәдениетінен бір нәрсе жоғалтты ма? Жоқ! Олай болса, біз неге қорқып, қобалжимыз. Біз де түріктігімізді және мұсылмандығымызды сақтай отырып, Батыс өркениеті шеңберіне неге толық кірмейміз?...

...Қорыта айтсақ, жоғарыдағы түсініктерге сәйкес біздің қоғамдық сеніміміздің формуласы мынандай болуға тиіс: ұлтым — түрік, мұсылман үмбетіненмін, Батыс өркениетіненмін.

7. Тарихи материализм және қоғамдық идеализм

... «Ұлтымыз — түрік» дегендіктен, біз тіл де, эстетикада, мораль да, құқық та, тіпті діни ұстанымда және философияда түрік мәдениетіне (түрік талғамына, түрік ар-ожданына сәйкес) бірегейлік, жаңалық сипат беруге тырысамыз. «Мұсылман үмбетіненмін» дегеніміз үшін де бізге ең қасиетті кітап — Құран-Кәрім, ең ардақты тұлға — әзірет

Мұхаммет пайғамбар, ең киелі ғибадатхана - Қағба, ең қастерлі дін —ислам діні болып табылады. «Батыс өркениетіненбіз» дегеніміз үшін біз ілім - білім, философия, ғылым мен технология және дәуірдің озық өркениетіне сай нағыз еуропалықтар сияқты әрекет ететін боламыз.

...Қоғамдық ой-сана елдегі түрлі тоқырау мен дағдарыстар кезінде өте үлкен шабытпен қарқынды дамып, мейлінше құдіретті күшке ие болады. Қоғамдық ой-сананың бұл түрі идеал (мұрат) деп аталады. Қоғамдық ой-сана шынайы мұратқа айналғаннан кейін үлкен төңкерістер басталады. Мысалы, түрікшілдердің ұранына айналған түрікшілдік мұраты жастардан құралған бір топтың ұстанған бағыты болатын. Міне, осы шағын ғана топтың ұранын түрік ұлтына кеңінен таратып, оны ұлттық идея деңгейіне көтерген, Траблусгарб, Балқан және I дүниежүзілік соғыс жылдарындағы қиын кезеңде ресми сипат беріп, оны шындыққа айналдырған жалғыз Мұстафа Кемал болды.

...Түрікшілдікке келер болсақ, оның да ұлттық мәдениет саласында басталғанын білеміз. Түрікшілдіктің алғашқы аталарының бірі

- бұрынғы университетіміздің, екіншісі - әскери мектептеріміздің негізін қалаушы. Медіресе күшті болған болса, университет ашылмайтын еді. Ғасырлар бойына медресенің қарулы күштерінің сипатында болған янышарлық тұрғанда, әскери мектептер де ашылмас еді. Демек, қоғамдық еңбек бөлінісінің бір нәтижесі ретінде түріктердегі діни қауымдастыққа сүйеніп келген біріктіруші күш енді әлсірей бастаған-ды. Сұлтан Абдулғазиз кезеңінің соңында Ғылыми Кеңес пен университеттің ұйымдастырылуы және әскери мектептерге жаңа тәртіп, жаңа сипат берілуі — осы әлсіреудің нәтижесі. Бұл жаңа құрылымдардың басқарушылары болған Ахмет Вефик паша мен Сүлеймен паша ыдырай бастаған үмбет пен сұлтандық қауымдастықтар аясында бағыт-бағдарсыз қалған халықтарды тіл, ұлттық мәдениет, тарих байланыстары арқылы қайтадан күшейту және жастарды осы мұраттарға сай етіп тәрбиелеу қажеттігін сезді. Бұдан кейін жиырма жылдан соң өмірге келген жекешелендіру және жаңа тіл ағымдары да түрікшілдік мұратында әсіресе тіл мен ұлттық мәдениеттің ықпалды болғанын көрсетеді. Рас, түрікшілдіктің соңына таман ұлттық экономика мұраты да пайда болды. Бірақ бұл мұратты алға тартқандар экономистер де, саудамен шұғылданушылар да емес еді. Олар ұлттың ұлттық құқық, ұлттық мораль, ұлттық педагогика, тіпті ұлттық философия сияқты түрлі құндылықтарын іздеушілер, ұлттық мәдениетті іздеуші түрікшілдер болатын. Ұлттық экономика да түріктерде алғашында мүддесіз мұрат ретінде пайда болды және таза теориялық сипатта еліміздің экономикалық шындығын, яғни ауыл шаруашылығымыздың, өнеркәсібіміздің, саудамыздың түрлі салаларында қолданып келе жатқан құқықтық режимдер мен техникалық формаларды іздестіре бастады. ...Ұлттық экономика ғылымы қайда болса да ұлттық мұраттан бұрын пайда болады, кейін туады.

8. Ұлттық намысты күшейту

Әлеуметтік қауымдастықтар үш топқа бөлінеді: әулеттік қауымдастықтар, саяси қауымдастықтар, кәсіптік қауымдастықтар. Бұлардың ең маңыздысы — саяси қауымдастықтар. Өйткені саяси қауымдастықтар өз бетінше өмір сүретін тәуелсіз немесе жартылай тәуелсіз құрылым болып табылады. Әулеттік қауымдастықтар мен кәсіптік қауымдастықтар болса, сол құрылымдардың бөлшектері, бөлімдері іспетті. Яғни саяси қауымдастықтар — жеке организм, ал әулеттік қауымдастықтар оның органдары тәрізді. Сондықтан әулеттік және кәсіптік қауымдастықтар екінші орындағы қауымдастықтар деп аталады.

...Біздің елімізде болсын, басқа ислам мемлекеттерінде болсын ұлттық намысты оятуға және күшейтуге тырысу керек. Өйткені дамудың қайнар көзі әрі ұлттық тәуелсіздіктің бастауы мен оның сүйеніші ұлттық намыс болып табылады.

9. Ұлттық ынтымақты күшейту

...Отансүйгіштік моралінің биік болуы ұлттық ынтымақтың негізі. Өйткені, Отан — біз үстінде тұрған жер емес. Отан ұлттық мәдениет деген түсінігіміз, ал біз үстінде тұрған жер оның тек сыртқы көрінісінен құралған. Және оның сыртқы көрінісі болғандықтан да, ол қасиетті. Олай болса, отансүйгіштік моралі — ұлттық мұраттардың, ұлттық міндеттерден құралатын мораль деген сөз.

Ондай жағдайда ұлттық ынтымақты күшейту үшін бәрінен бұрын отансүйгіштік моралін (патриотизм) күшейту қажет.

...Ұлттық ынтымақтың негізі отансүйгіштік болып табылатыны сияқты, оның екінші негізі — азаматтық мораль. Отансүйгіштік өз ұлтымызды қасиетті деп білуден тұратыны сияқты, азаматтық мораль да ұлтымыздың мүшелері мен оларға ұқсайтын басқа адамдарға құрметпен қараудан тұрады. Қоғам қасиетті болса, оның мүшелері де қасиетті болмай ма?

Сондықтан біз Отанымызды, ұлтымызды қалай сүйсек, отандастарымызды да солай сүюге тиіспіз. Басқаша айтқанда, барлық отандастарын сүймейтін адам өз ұлтын да сүймейді деген сөз.

...Ұлттық ынтымақты күшейту үшін отансүйгіштік моралі мен заматтық моральден кейін кәсіптік моральді күшейту керек.

...Ежелгі түріктерде отансүйгіштік моралі өте күшті болған. Ешқандай түрік өз елі, яғни ұлты үшін өмірін және сүйікті нәрселерін пида етуден тартынбайтын. Өйткені ил (ел) Көк тәңірінің жер бетіндегі көлеңкесі болатын. Көк тәңірі, түріктердің пікірінше, өте қасиетті болып табылатын. ...Ел отырған жерді жұрт немесе өлке деп атайтын. Түрік қайда барса, негізгі жұртын ұмытпайтын, өйткені ата-бабаларының зираты сонда болатын. Балалық шағы, әке шаңырағы, ана кұшағы - бәрі сонда болатын.

Түріктің отансүйгіштігіне мысал ретінде хұн мемлекетінің негізін қалаушы Мете қағанды көрсете аламыз. Көрші елдің әміршісі соғыс жариялауға сылтау іздеп, әуелі Метенің жақсы көретін атын сұрайды. Бұл ат мың фарсах қашықтықты алқынбай алатын сәйгүлік еді. Отандастарын соғыстың зардаптарынан қорғау үшін Мете өз сәйгүлігін береді. Екінші жолы көрші елдің ханы Метенің сүйікті әйелін сұрайды. Құрылтайда барлық бектер соғыс жариялауды талап еткенде, Мете: «Өз махаббатыма бола мен Отанымда соғыс өртінің тұтануына рұқсат ете алмаймын» деп, сүйіктісін де дұшпанға қияды. Бұдан кейін дуңху ханы хұн елінен ешқандай өнім бермейтін, халық қоныстанбайтын құнарсыз алқапты сұрайды. Құрылтай пайдасыз алқаптың жауға берілуін пәлендей қауіп санамағанымен, Мете қаған: «Отан біздің ғана дүние-мүлкіміз емес, қабірде жатқан ата-бабаларымыз бен қияметке дейін жалғасатын немерелеріміздің де бұл қасиетті жерден үлесі бар. Жер — халықтікі. Отанның бір қарыс жерін басқаға беруге ешкімнің құқы жоқ. Сондықтан соғысамыз. Міне, мен жауға қарсы аттандым. Маған ермегендер өлім жазасына кесіледі» деп, дұшпанға қарсы шаба жөнеледі. Көне түріктер үшін Отанның қандай биік мәртебелі болғанын осы тарихи оқиғадан аңғара аламыз.

Ежелгі түріктердің түсінігінше, Отан салт-дәстүрден, яғни ұлттық мәдениеттен құралатын. Махмұт Қашқаридің сөздігінде келтірілген «Елден бас тартуға болады, салттан бас тартуға болмайды» деген мақал ұлттық мәдениетке берілетін бағаның қандай деңгейде екенін көрсетеді.

Ежелгі түріктерде билік жүргізу елдің өкілетінде болатын. Шағын елдерде бүкіл ел бір ұлттық мәжіліс (парламент) түрінде болатын.

Халықтың тағдырын осы мәжіліс шешетін. Үлкен елдерде ру басыларынан құралатын «той» атты кеңес бар еді, елге қатысты мәселелер бойынша сол жерде қарар қабылданатын. Қағанаттарда болса, ұлттық мәжіліс (парламент) деңгейінде құрылтай бар еді. Құрылтай мәжілістері «кеңес» деп аталатын. «Ел жаман ба, бек жаман ба?» деген мақал биліктің қағанда емес, елде екенін аңғартады. Өйткені қағанды сайлайтын да тағынан түсіретін де Құрылтай болатын. Соғыс және бейбітшілік туралы келісім сияқты маңызды істер Құрылтайдың шешімімен ғана жарияланатын. «Шаң-тозаңда бұйрық оқылмайды» сияқты мақалдар қиын-қыстау күндерде жағдайды халық билейтінін көрсетеді.

Ежелгі түріктерде тендік, тең құқықтық өте күшті ұйымдастырылған болатын. Хорезмдегі теке түрікмендерінде тұтқын да, қызметші де жоқ-тын. Әркім өз шаруасын өзі тындыратын. Ел адамдары тең құқықты болатын. Ежелгі түріктерде бір ел екінші елді бағындырғанда, оның саяси құрылымын бұзбайтын. Бағынған елдің бұрынғы басшысы ябғу, яғни «мәлік» атымен (король, патша) бұрынғы жағдайын сақтап қалатын. Қаған оның қасына Шад деп аталатын өкіл тағайындайтын. Бір қаған басқа қағандарды бағындырғанда, оларды өз орындарында қалдыратын. Тек өзі елхан атымен олардың басшысына айналатын. «Ел» сөзінің негізгі мағынасы — бейбітшілік дегенге саяды. Елші «бейбітшілікті жақтаушы» деген мағына береді.

Елдіктің символы болып табылатын Тәңірі - бейбітшілік тәңірісі. Қаған — бейбітшілік дінін таратушы іспетті. Түрік елхандары бүкіл түрік елдерін бейбітшілікке шақыратын; ол өзге хандарды «ұлым» деп атайтын. Түріктердің бүкіл күресі тұрақты бейбітшілік орнату ісіне арналатын еді. Бүкіл елхандық дәуірде Манчжуриядан Мажарстанта (Венгрияға) дейін Тұран өлкесі бақытты һәм бейбіт өмір сүрді, олар толық сенімділік аясында болды. Түрік елхандары басқыншы емес еді. Өйткені олар түрік елдерін біріктірумен ғана шектелетін, басқа ұлттардың елдерін бағындыруға тырыспайтын еді. Хун қағаны Метенің екі рет Қытай мемлекетін бағындырғанның өзінде императорлықты қабылдамағаны — осы пікірдің дәлелі. Бейбітшілік моралін Атилладан да көреміз. Атилла басым жағдайда тұрғанның өзінде отан бейбіт бітім туралы ұсыныс жасалған кезде, ол үнемі мұндай ұсынысты қабылдайтын еді.





ЮСУФ АКЧУРА

(1879-1935 жж.)

Көрнекті қоғам және мемлекет қайраткері, түрікшілдік идеясының саяси негізін қалаушылардың бірі, ойшыл, тарихшы Юсуф Акчура (Жүсіп Ақшора) 1879 жылы Ресейдің Симбирск қаласында Еділ бойының қайырымды байларының бірі Хасан Акчуриннің отбасында дүниеге келді. Әкесінен екі жасында жетім қалған Юсуфты анасы Қамар Бану ханым тәрбиелеп өсіреді. Баласының келешегін ойлап, оған толық білім беруді мақсат еткен Қамар Бану ханым жанына жеті жасар Юсуфты алып, 1886 жылы Стамбулға келеді.

Юсуф Акчураның бұдан кейінгі өмірі Стамбулда жалғасады. Бастауыш және орта мектепті бітіргеннен кейін ол әскери мектепке қабылданады. Мұнда жүріп саяси, мәдени істермен шұғылданады, тарих туралы мақалалар жариялай бастайды. Оның тырнақалды мақаласы татар халқынан шыққан көрнекті тұлға, жаңашылдық, жәдитшілдік қозғалысының жолбасшысы Шихабеддин Маржанидің өміріне арналды.

Әскери мектепті бітіргеннен кейін саяси істермен шұғылдана бастайды. Саяси көзқарасы үшін және Еуропадағы «Жас түріктер» қозғалысымен байланыс құрды деген күдікпен 1897 жылы айдауға жіберіледі. 1899 жылы айдаудан қашқан Акчура, досы Ахмет Феридпен бірге Тунис арқылы Парижге барады. Әртүрлі пікірлер мен ағымдардың тоғысқан тұсы болған Парижде ол Саяси білімдер факультетінде оқиды. Сол кездегі ірі саясаттанушылардан дәріс тыңдай жүріп ұлтшылдық пен түрікшілдіктің саяси бағдарламасын жасай бастайды. Садри Мақсуди Арсалмен және «Жас түріктер» қозғалысының жетекшілерімен танысады. Сонымен қатар көптеген басылымдарда саяси мақалалары жариялана бастайды.

Ресейдегі үлкен бетбұрыстың алдында отанына оралады. 1903 жылдан бастап Қазан қаласында Мухаммедийе медресесінде тарих,

жағрапия және әдебиет пәндерінен сабақ береді. Исмаил Гаспыралы тарабынан шығарылған «Тәржіман» газетінің жұмысына белсене араласады. Сондай-ақ сол жылы «түрікшілдік ағымының манифесті» аталған «Үч тарзы сиясет (Үш түрлі саясат)» атты әйгілі еңбегін жазып, оны 1904 жылы Каирде шығатын «Түрік» газетінде жариялайды. Османлы мемлекетін аман сақтап қалу үшін түрікшілдіктен басқа жол жоқ екені айтылған бұл еңбегі арқылы Юсуф Акчура «түрікшілдіктің әкесі» деп атала бастады. 1905 жылы «Қазан мухбири» деп аталатын газет шығарды. 1906 жылы «Ғылым мен тарих» атты кітабы жарияланды. Сол жылы патша өкіметі Дума сайлауына қатыстырмау үшін оны тұтқынға алады.

Акчура 1908 жылы Османлы мемлекетінде жаңа билік орнағаннан кейін Стамбулға қайтып келеді. Түрік мәдениетін зерттеу мақсатымен «Түрік» қоғамын, кейін, 1911 жылы «Түрік юрду (Турік жұрты)» қоғамын құрады. Кейін «Түрік ожағы (Түрік ошағы)» деп атала бастаған ұйымның «Түрік юрду» атты басылымын басқарады. Түрікшілдік ағымының жетекшілерінің бірі болып, Мехмет Емин Иурдакул және Аднан Адывар сияқты зиялылармен бірге «Ұлттық Түрік» партиясын құрады.

Түрік азаттық соғысында Мұстафа Кемал Ататүрікті қолдап, қолына қару алады. Түркия Республикасы жарияланғаннан кейін 1924 жылы Ұлттық, Мәжіліске депутат болады. Десе де, саяси істермен көп шұғылданбай, қалған өмірін түрік тарихы мен мәдениетін зерттеуге арнайды. Стамбул және Анкара университеттерінің профессоры, 1932 жылдан бастап Түрік Тарих Құрылымының төрағасы болып қызмет атқарады.

Бүкіл ғұмырын түрік әлеміне, оның тәуелсіздігі мен тұтастығына арнаған Юсуф Акчура 15 кітаптың авторы. Солардың ішінде «Үч тарзы сиясет» пен 1928 жылы бастап, өмірінің соңына дейін жазған «Иені түрік дәулетінің өнжілері (Жаңа түрік мемлекетінің жолбасшылары)» атты еңбегін ерекше айтып кету керек. Автор бұл еңбегінде ұлт, міндет, ұлтшылдық, түркішілдік ұғымдарына түсінік бере отырып, олардың түріктер арасында таралуына талдау жасайды.

ЖАҢА ТҮРІК МЕМЛЕКЕТІНІҢ ЖОЛБАСШЫЛАРЫ

Қағидат және Батыс түріктеріндегі түрікшілдік

Бір мәселе

Түрік ұлты ұғымы түріктер арасында қашан және қай жерде туды? Міне, шешімі оңай емес тарихтың бір мәселесі! Негізгі мәселенің шешімі жолында іске кіріспес бұрын жоғарыда қолданылған түріктер және ұлт ұғымы деген екі сөз арқылы не айтқымыз келгенін айқындап алайық.

Түріктердің анықтамасы

Түріктер деген уақытта біз этнография, филология және тарих саласына қатысты ғалымдардың кейде «түрік - татар», енді бірде «түрік,татар - моңғол» деп еске алатын, тарихи тамырдан бастау алатын, салт-дәстүрлері, тілдері бір-біріне өте жақын, тұрмыстары етене қабысып кеткен қауымдар мен тайпалардың баршасын айтып отырмыз. Бұл орайда парсы және Еуропалық қайсібір авторлар «татар» деп атайтын Еділ бойын жайлаған ел немесе әзербайжандар... т.с.с. ұлыстармен бірге қырғыздар, сахалар да «түрік» атауының ішіне кіреді.

Ұлт идеясы

Әр тайпа, тіпті әр қауым өзге тайпалар мен қауымдарға қарсы өзіндік ерекшеліктерін сезіне отырып, оны мақтанышқа айналдырып, көбіне өздерінің артықшылықтарын айтып отырған. Бұл сезім мен артықшылығын алға тарту, біздің ойымызша, ұлт ұғымының бастау көзі. Түрік тайпалары мен қауымдарында мұндай сезім мен пікірлердің әрқашан бар болғанын және оның үзілмей жалғасып келгенін қаймықпай айта беруге болады*43 .

Дегенмен тақырыбымызға арқау болып отырған «ұлт идеясы» бұл сезім мен пікірдің дамыған сатысы болып табылады. Тайпалық, рулық сезімнің ұлт дәрежесіне көтерілуі Шығыста емес, әуелі Батыста болды. Еуропа тайпалары көптеген себептердің әсерімен, әсіресе ХV ғасырдан бастап ұлт төңірегінде әңгіме қозғап, нәтижеде XIX ғасырдың орта тұсында қазіргі қолданыстағы «ұлт» идеясының тууына ықпал етті.

Ұлттың анықтамасы

Ұлт деген не? Шынында ұлттың анықтамасы соншалықты оңай емес. Ұлттардың қалыптасып, ірге көтергенде байқалғандай, оның анықтамасының тұрақталуында да саяси мүдделердің әсері мен ықпалы көп болған. Қазіргі таңдау ұлттың нақты ғылыми анықтамасын таба қою киын. Ұлттың бірнеше түрлі анықтамасы бар: қалыптасу кезеңінен өткен әрбір ұлт сол кездегі жағдай мен алға қойылған мақсатқа орай «ұлтты» әрқилы түсіндіруге талпынады. Мысалы, алмандар мен славяндар тек пен тілді (яғни тарихи мәжбүрлікті), француздар қалау мен ерік-жігерді (яғни тұлғаның бас бостандығын), итальяндар жер мен тілді (яғни жағрапиялық және тарихи мәжбүрлікті) ұлттың қалыптасуында және дамуында ең негізгі тіректер ретінде көреді. Осыларды жинақтай отырып, біз ұлтқа былайша анықтама бергіміз келеді: ұлт — тектамыр мен тілдің үндесуі нәтижесінде қоғамдық ұжданда бірлік пайда болған, ұйысқан қауымдастық. Бұл анықтаманың ішінде көптеген анықтамалар жинақталып, ұлт идеясы айқындала түседі.

Міне, осылайша, мағынасын анықтаған «ұлт идеясы» жоғарыда тоқталып өткен түріктердің арасында қашан, қай жерде және қалай пайда болды?

Ұлт идеясының түріктер арасында таралуы

Ұлт туралы идея Еуропада туғандықтан, Еуропамен қарым-қатынас, байланыс орнатқан, осылайша, Еуропа мәдениетінен әсерлене бастаған түрік қауымдары өзге түрік қауымдарына қарағанда бұл идеямен ертерек танысқан болса керек. Егер осындай шарттарды алға тартар болсақ, онда ұлт идеясын ерте қабылдағандар қатарында бұрындары Османлы түріктері деп аталған батыс түріктері мен Қырымдық түріктерді, сондай-ақ солтүстіктегі түріктерден Еділ бойын мекендеген тайпалар мен Кавказды мекен еткен әзірбайжандарды атауға болады. Расында, XIX ғасырдың соңына таман түріктердің осы төрт тобында да ұлт идеясының пайда болып, өркен жайғанын аңғару қиынға соқпайды.

Ұлт идеясының пайда болу түрі

Ұлт идеясы*44 батыс , әзірбайжан, Қырым және Еділ бойы түріктерінің арасында ең әуелі қайсысына орнықты? Бұл сұрақтың жауабын бермес бұрын, ұлт идеясының қандай да болмасын бір қауымда бар екенін білдіретін ой-пікір ағымдарды анықтап алайық: ұлт идеясының ықпалын сезіне бастаған бір қауым, тез арада, шұғыл түрде бұл идеяны жүзеге асыра алмайды. Мақсатқа жету жолында бұралаңы көп өткелдер мен асуларды өтуге, қиын істерді атқаруға тура келеді. Ұлттық идеясы оянған кез келген қауым, өз қандастарына қатысты мәдени мұраларға үлкен мән беріп қарай бастайды. Мәдени мұраның ең маңыздысы — тіл. Ана тілінің ерекшеліктерін зерттеп, оның жарқын болашағы мен қарқынды дамуына қатысты келелі ойлар айта бастаған қауымдарда ұлттық идеяның, тым болмағанда, ұлттық сезімнің қуатты екенін қымсынбай айтуға болады. Салиқалы тіл зерттеулері орта ғасырлардағы фонетика және синтаксиспен шектеліп қалмайды, қазіргі заманның «филология» ғылымының заңдылықтарына сүйене отырып, тілдік негізде ұлттың тамырына жол тартады. Филология ғылымы арқылы ұлттың ең көне мұраларына бойлап, оның фольклоры зерттеле бастайды, соның нәтижесінде дастандары мен ғасырлар бойы қордаланған сөздік қорының бай мұрасы жинақталады. Филология мен тарих зерттеулері этнография мен археология саласындағы ізденістерге алып келеді. Жинақталған материалдар мен мәліметтер негізінде ұлттың бүкіл өткен тарихы, алғашқы кезеңдерге дейін жарыққа шыға бастайды, материалдық және рухани мәдениеті белгілі болады. Сонымен қатар, ұлттың ерекшелігіне сәйкес жағрафиялық, демографиялық, этнографиялық және экономикалық мәліметтер жиналып, белгілі бір жүйеге түседі. Міне, бүкіл осы мәліметтер арқылы ұлттың мәдени мұрасын, әлеуметтік күш-қуатын, өркениет деңгейін білуге болады. Қорыта айтқанда, ұлттың ерекшелігі, өзіндік келбеті, түр-тұрпаты айқындала түседі. Егер осы ерекшелік ұлттық идеяның жарыққа шығуына жетерліктей шамада болса, ұлттық идея тумай қоймайды, әйтпеген күнде, идеяның зерттелу деңгейі алғышарттардың қалыптасуына қызмет етеді, осылайша, ұлт зиялылары мен ұлттың серкелері аталмыш алғышарттарды жүзеге асыруға ұмтылады.

Жоғарыда шеңбері сызылған анықтамаға сәйкес, ұлттық идеяның түрік қауымдарының қайсысында алғаш пайда болғанын білу үшін, ол қауымдардың қайсысының тіліне, мәдениетіне, тарихына және сол сияқты рухани құндылықтарына қатысты зерттеулерге ең әуелі бастағанын айқындау қажет. Бұл тақырыпқа қатысты қолымда көптеген мәліметтер бар; алайда бұл материалдардың мәселені түбегейлі шешіп бермейтінін де мойындаймын. Жасайтын қорытындым, әлбетте, қолда бар мәліметтерге сүйенеді. Қате пікірім болса, кім де кім менің қолым жетпеген мәліметтер арқылы оны түзететін болса, ол ұлттық тарихымызға да қызмет еткен болып табылады.

Батыс түріктерінің Еуропамен байланыстары

Батыс, яғни Салжукды мен Османлы түріктерінің Еуропамен қарым-қатынасы ерте кезден бастау алады. Дегенмен латын Еуропа мәдениетінің, дәлірек айтқанда Еуропалық пікірлердің батыс түріктеріне енуі мен әсері тек XVIII тасырдың ортасынан бастап сезіле бастады. Бұл жайт ислам мәдениеті мен Еуропа мәдениеті арасындағы тепе-теңдіктің XVIII тасырда бұзыла бастағанын, осылайша, ислам мәдениетіне қауіп төнгенін көрсетсе керек. Солай болғанымен, Батыс түріктерінің басым бөлігі XIX ғасырдың өзінде Еуропа мәдениетінің үстемдігін қабылдай қойған жоқ.

Османлы мемлекетінің қорғаушылары мен басшылығы XVII ортасынан бастап айқын айғақтар мен дәлелдер арқылы көз жеткізіп барып, Еуропа мәдениетінің, ең болмағанда, материалдық мәдениет тұрғысынан үстемдігін мойындай бастауға мәжбүр болған еді. Материалдық мәдениеттің рухани мәдениетпен тікелей байланысы да көп кешікпей сезіле бастады. XIX тасырдың орта тұсына таяу Османлы мемлекетінің басшылары батыстың материалдық мәдениет жетістіктерін үйреніп келу мақсатында кейбір Османлы жастарын Франция мен Англияға жібере бастады. II Махмут патша билік құрған кезеңнен бастау алатын бұл әрекет одан кейінгі уақыттарда да үдей түсті.

Еуропаның түкпір-түкпірінен бақыт іздеп Османлы еліне, соның ішінде әсіресе Стамбұлға келген және ислам дінін қабылдап, мұсылман болған, осылайша, мемлекеттік қызметтің жоғары сатыларына дейін көтеріліп, қызмет атқарған еуропалықтарды Османлы тарихының әр кезеңінен ұшыратуға болады. Бұлардың арасында білімді, білікті тұлғалар да аз болмаған. XIX ғасырдың орта тұсында Польшадағы көтеріліс пен Австрия -Венгриядағы толқулар ұлтшылдардың санын арттырып, шын мәнінде жоғары білікті мамандар мен зиялылардың үлкен толқыны Османлы мемлекетіне ағыла бастады. Османлы зиялылары бұлармен танысып, білісіп, сөйлесу арқылы тіл үйренеді, Еуропа мәдениетіне қатысты тың, жаңа мәліметтер ала бастайды. Кейбір жастардың Еуропаға кетуі, кейбір мамандардың Еуропадан келуі, көптеген ұлтшылдардың Османлы әскери басшылығы мен мемлекеттік қызметкерлерімен араласа бастауы — Османлы елінің зиялы қауымы, ғалымдары мен лауазымды тұлғалары арасында Еуропалық пікірлердің тез таралуына қызмет етті. Осы кезеңде медицина жоғары мектебі, инженерлік жоғары мектебі, әскери жоғары мектебі және Галатасарай ашылып, Еуропадан мұғалімдер келе бастады.

...Міне, осылайша, Еуропа мәдениеті мен еуропалық пікірлер мұсылман Османлы мемлекетіне еніп, сіңісе, орныға берді.

XIX ғасырдың алғашқы жартысы Еуропада көптеген жаңа идеялар мен пікірлердің қайнап жатқан және сол идеялардың үстемдігіне қол жеткізу үшін ұлттар мен ұлыстардың, түрлі қауымдар мен қоғамдардың қақтығысқан тұсы. Ғасыр басында Францияда төңкеріс болды, Наполеонның империясы бүкіл Еуропаны дүр сілкіндірді. Ұлт идеясына арқа сүйеген алмандар, италияндар, славяндар Алман бірлігін, Италия бірлігін, Австрияның ыдырап, бөлінуін, Славян бірлігін құруға кірісіп кетті. Азаттық идеясы, халықшылдық және социалистік жолды таңдаған бағыттар да осы ғасырда толысып, кемелдене түсті. Ғасырдың ортасына таман, әсіресе орталық Еуропада Османлы салтанатының ескі қоңсысы Габсбурглар мемлекетінде жоғарыда айтылған түрлі идеяларды жүзеге асыру мақсатынан туындаған үлкен төңкеріс болды, оның аяғы аласапыран дауылға айналды.

Османлы мемлекетінің басшылары мен зиялыларының бұл жайттарды естімеуі, білмеуі және оқиғалардың астары мен себептерін қарастырып, зерттемеуі мүмкін емес. Әсіресе сол жайттарға өте ұқсас Ефлак пен Бұғдан (Польша мен Украина) өлкесіндегі толқулар, Морадағы көтеріліс, Сербтердің түрлі әрекеттері көз алдарында өтіп жатқан еді.

Танзимат және «Жаңа Османлылар»

Танзимат кезеңіндегі кейбір әрекеттер мен жазба еңбектер Еуропада пісіп, жетіліп келе жатқан құқықтық, саяси, әлеуметтік, мәдени және әдеби ой - танымдардың мұсылман Османлы мемлекетіне келіп жеткенін көрсетеді. Жалпы алғанда, түріктердің ұлттық-рухани құндылықтарын зерттеумен айналысып жүргендер бұл қауымның пікірге қарағанда әрекетке көбірек мән беретінін баса айтады... Бұл пікір шындықтан алыс жатпаса керек: расында түріктердің теориялық, танымдық дүниелермен айналысудың орнына өзгелердің ойынан өрбіп шыққан практикалық, тез нәтиже беретін істерді жүзеге асыруға құлшынып тұратынын тарих сан мәрте дәлелдеп берген... Сөз етіп отырған тақырыпта да дәл сондай ахуалдың қалыптасқанын көреміз: мемлекеттің басшылығы мен үкіметті ұнатпайтын зиялылар Еуропалық, ой-пікірлер жиынтығын түбірінен зерттемей, оны елдегі әлеуметтік жағдаймен салыстыра қарастырмай, байыптап, бағамдамай, бетінен қалқып үйренген кейбір батыстық ұғымдарды Османлыға кіргізу ісіне белсене кірісіп кетті. Асығыс жасалған бұл әрекеттің жоғарыдан ұйымдастырылғаны «Танзимат», төменнен басталғаны «Жаңа Османлылық» деп аталды. Бұл әрекеттің қай-қайсы да ой -танымнан алыс жатыр; сондықтан олардың танымдық негіздері туралы құнды, салмақты еңбектер таба қою да киын.

1865 жылы, яғни сұлтан Абдулазиздің таққа отыруынан төрт жыл кейін пайда болған «Жаңа Османлылар» ұйымының алғашқы мәжілісіне қатысып, ұйымның құрылуына куә болған Ебуззия Теуфик мырза өзінің «Жаңа Османлылар тарихы» атты еңбегінде бұл оқиғаны былайша баяндайды: «Алғашқы мәжіліске ұйымның негізін қалаушылардың бірі Супхипашазаде Аятуллаһ мырза445 «Карбонари» ұйымы мен Польша құпия қауымдастығы жайлы екі «маңызды» құжат алып келді. Мәжілісте ақын Намық Кемал да болды. Аятуллаһ алып келген кітаптарын оқығаннан кейін, жасырын ұйым құру туралы мәселе қаралды.» Осылай дегеннен кейін «Жаңа Османлылар» ұйымының мүшесі Ебуззия мырза өзінің көзқарасын былайша білдіреді: «Бұл алты отансүйгіш патриот адам «Карбонари» ұйымының ережесін оқи отырып, Сардуния сияқты кішігірім мемлекетті Италия сияқты алып елге айналдырған жанқияр жастардың тастүйін, табанды әрекеттерінен шабыт алып, шарықтайтын, әп-сәтте ұлттық ар-намыстың ақырған арыстанына айналып, азаттық шарабына мас болатын».

Алғашқы мәжіліс туралы куәгер Ебуззия мырзаның шынайы сөздерінің өзі бұл азаттық аңсаушы, қиял құшағынан арылмаған жас аристократтардың, сол кезеңде Еуропаны астаң-кестең еткен пікірлер жайында терең ештеңе білмейтінін айқын көрсетіп тұр. Олардың өз елдеріндегі жағдай мен оқиғаларды талдап, таразыға салатындай дәрежеде дайындығы да жоқтың қасы. Олардың да, олардан бұрынғылардың да Еуропаның ой -танымын меңгеріп, батыстық тәсілге сала отырып, өздеріне тән танымдық жүйе немесе идеология қалыптастыруға қауқарлары жетпеді. Олар «Карбонари» жасырын ұйымының ережесін аударып, жаттап, соған қарай әрекет етумен Sipre барлық істің оңалып, түзеліп кететініне сенген еді.

Француз жазушы Енгелхард «Түркия және танзимат» деп аталатын танымал еңбегінде «Жаңа Османлылар», французша айтқанда «La Jeune Turquie (Жас Түркия)» ұйымы туралы мәлімет бере отырып, ұйымның бағдарламасы ретінде Тунистік Хайреддин пашаның 1868 жылы жарық көрген «Reformes necessaires aux Etats musulmans (Мұсылман елдерге қажетті реформалар)» деген еңбегін атайды және оны қысқаша талдап өтеді. Бұл еңбекте Османлы мемлекеті ислам діні салтанат құрған ел ретінде сипатталады. Тунистік пашаның ойынша, патшалықтың қалпына келуі үшін Қануни Сұлтан Сүлеймен шығарған «Қанун-и сияси (саяси құқық)» атты заңды толықтырып, қайта енгізу керек екен. Оның айтуынша, «Османлы мемлекетінің ескі заңын жаңарту және толықтыруды басшылыққа алар болса, ғалымдар мен уәзірлердің саяси қызметтері Еуропадағы үкіметтердің парламенттік жүйесіне ұқсас болып шығар» еді.

Енгелхардтың ойынша, Хайреддин пашаның алға тартып отырған ұсыныстары сол кездері мұсылмандар арасында қалыптаса бастаған жасырын «Жас Түркия» саяси ұйымының мақсатымен қабысатын еді. Бұл орайда мен Енгелхардтың пікірімен келіспеймін, себебі — Абдулазиз патшаның кезіндегі «Жас Османлы» ұйымының бағдарламасы Хайреддин пашаның еңбегінде көрсетілген айқын мақсаттан жұрдай болатын. Сонымен қатар осындай бей-берекетсіздік, мақсатсыздық «Жас Османлылар» қозғалысының Османлы патшалығындағы соңғы көрінісі болған «Иттихат уе Теракки» кезеңінде де жалғасын тапты. Бәлкім, «Жас Османлылар» ұйымының ішінде де сұлтан Сүлейменнің XVI ғасырдағы заңдарын қайта жаңғырту, оны толықтырып басшылыққа алу туралы ойлағандар да болған шығар, дегенмен ұйым мүшелері, негізінен, түбірінен өзгерісті қалайтын еді: Ебуззия мырзаның «Жаңа Османлылар» атты еңбегінде жазылғандай, Намық Кемал сияқты, Аятуллаһ сияқты жас зиялылар ислам құқығы немесе Сүлейменнің заңдарын емес, көрген немесе естіген Еуропа елдеріндегі конститутцияларды негізге алғысы келетін еді. Сондай-ақ екі түрлі дамудың нәтижесінде пайда болған құқықтық және саяси құрылымдарды бір-біріне араластыра отырып, жаңа жүйе жасау ойынан да арыла қоймаған еді. Сондықтан «Жаңа Османылар» ұйымының құқықтық негізде қалыптасқан өзіндік идеологиясы туралы сөз қозғаудың реті жоқ.

«Жас Османлылар» ұйымының пікірлерімен салыстыра қарағанда «Танзимат» қозғалысының танымдық негізі туралы көбірек зерттеулер жасалды. Шет мемлекеттердің ықпалымен, күштеуімен Османлы мемлекетінің басшылары тарабынан жасалған саяси, экономикалық және әкімшілік өзгерістерді тұтастай алғанда «Танзимат» деп атаймыз. Танзиматтың тайға таңба басқандай көзге ұрып тұрған ерекшелігі — қайталау. Мемлекет басшылары «Танзимат» арқылы Еуропаны сол қалпында қайталағысы келді. Адмирал Халил паша 1830 жылы былай деп жазған еді: «Ресейден қайтып келе жатырмын. Сапарымда «егер біз Еуропаға ұқсамасақ, Азияға оралудан басқа амалымыз қалмайды екен» деген ойға мықтап бекіндім».

Танзиматта қайталанған нәрсе — ой - таным, пікір немесе теориялық әдіс-тәсіл емес, көбіне практикалық нәтижелер еді. «Танзимат» «Низам-ы жәдидтің (Жаңа жүйенің)» жалғасы іспеттес. «Низамы жәдид» Еуропадан қару-жарақ сатып алды. Еуропадағы әскери киімдерді тіктірді, Еуропалық әскери ережелерді аударып, соны басшылыққа алуға тырысты. Сол сияқты, «Танзимат» та Еуропаның киімдерін кигізді, сауда және жазаға қатысты заңдарын аудартып, қолданысқа енгізді. Еуропа елдерінің қаржы және әкімшілік жүйесін сол қалпында алуға тырысты. Танзимат қозғалысы кейін біраз дами түскенде азаматтардың еркін ойлау және ойлағанын айту, жазу жатына да ойыса бастады. Бұл оқиға мұсылман Османлы мемлекетіндегі әлеуметтік өмірдің елеулі өзгеріске ұшырай бастағанын көрсетеді. «Түркия және Танзимат» кітабының авторы «Танзиматтан мұрат -исламның әлеуметтік жағын ғасырлар бойы рухани және саяси тұрғыда бір-бірінен бөлектелген христиандардың әлеуметтік өміріне ұқсату болып табылатын» - деп жазады. Бұл мұраттың көзге көрінетін сыртқы жаты мен үйренуге қолайлы әдеттері әдетте басшылыққа мойынсұнтып Османлы жұртшылығына тез жұғып кете қойғанымен, танымдық, рухани, ішкі өзгеріс оңайлықпен келе қоймады. Идеология саласындағы бұл кемшілік осы кезге дейін жалғасып келді.

«Жаңа Османлылар» қозғалысы теориялық тұрғыдан алғанда, «Танзиматты» толықтырып тұрады. «Жаңа Османлылар», «Танзимат- тың» әкімшілік құқығына қатысты реформалары мен өзге де заңнамаларынан алшақ кетпейтін ұсыныстары арқылы конституцияға шұғыл өзгеріс енгізе отырып, патшаның және үкіметтің билігін шектеу, бұқара халықтың еркіндігі мен тендігін кеңейту мақсатын көздейтін еді. Сондықтан «Жаңа Османлылар» ұйымын «Танзиматтың» радикал түрі деуге де келеді. Десе де, бұл радикал әрекет кейде әсіре кертартпа пікірлермен араласып кететін. Сол үшін болса керек, кейде танзиматшылдар мен жаңа османлышылдар бір-бірімен қақтығысып қалатын. Келіспеушіліктің негізгі себебі көбіне-көп үкімет пен үкімдердің билігі мен ұлт тендігі төңірегінде өрбитін еді.

«Жаңа Османлылар» ұйымы мүшелерінің саяси шығармаларында отан, міндет, ұлт, құқық, азаттық, теңдік, еркіндік сөздері өте көп ұшырасады. «Танзиматтың» ресми басылымдары болса төркіні батыстан келген бұл ұғымдарды қолданбауға тырысатын еді.

«Танзиматшылдар» мен «Жаңа Османлыларда» ұлт ұғымы

«Танзиматшылдар» мен «Жаңа Османлылар» қолданған әдебиеттегі «ұлт» ұғымының мағынасы өте маңызды. Олар бұл сөзді французшадағы «1а Nation» сөзінің баламасы ретінде қолданады. Десе де, олар біріккен француз ұлты мен Османлы мемлекетіне қарасты көптеген қауымдар жиынтығын ұлт тұрғысынан салыстыра қарастырмаған сыңайлы. Анықтап қараған кісіге бұл екеуінің айырмашылығы бірден көзге түседі. Еуропада туған пікірлер мен ұғымдар, жоғарыда да айтып өткеніміздей, түбірінен зерттеліп, Османлы мемлекетінің әлеуметтік құрылымымен салыстырыла қарастырылмағандықтан, Османлыда «ұлт» ұғымы ашылмай қалған, оған жеткілікті, ұғынықты және дәл мағына берілмеген. «Ұлт» ұғымының анықтамасыз қалуының өзі де түптеп келгенде, «Танзимат» пен «Жаңа Османлылар» козғалысының жете зерттелмегенін айқын аңғартса керек.

«Ұлт» ұғымының теориялық анықтамасын жасаудың Османлының әлеуметтік құрылымын елеулі өзгеріске ұшырататынын білген танзиматшылдар мен жаңа османлышылдар, бұдан саналы түрде бас тартқанға ұқсайды. Немесе Османлы қол астындағы барлық қауымдарды тұтас алғанда «Османлы ұлты» деп есептеп, «ұлт» ұғымын да осы анықтаманы сипаттау үшін қолданса керек. Тағы бір көзқарас танзиматшылдар мен жаңа османлышылдардың Еуропаны саяси өмірін астаң-кестең еткен ұлттық қозғалыстар мен Османлының өз ішіндегі ұлттық көтерілістер туралы естімеуі яки білмеуі мүмкін екенін алға тартады. Біздің ойымызша, бұл пікір шындыққа мүлдем жанаспайды. Десе де, олардың «ұлт» ұғымының дәл анықтамасын беруге құлықты болмағаны, тіпті одан саналы түрде қашқаны анық. Соған қараб, біз жаңа османлышылдардың Османлы мемлекетінде өмір сүріп жатқан мұсылман, мұсылман емес, түрік және түріктен өзге барлық ұлыстарды бір ұлт деп қабылдағанын айқындай аламыз. Дәлірек айтқанда, жаңа османлышылдар да, танзиматшылдар да қазіргі қолданыстағы сөзбен айтқанда «Османшыл» болатын. Тіпті олардың соңғылары француз тілінде «Les Jeunes Turcs 546(Жас түріктер)» деп аталғанымен, түрік тілінде өздерін «Жаңа Османлылар» деп атауының өзі көп жайтты аңғартса керек. Бұл олардың бәрінен бұрын османшыл болғанын көрсетеді. Сонымен қатар біздің бұл пікіріміз құжаттармен айқындалған тұжырым емес, тұспалдап жасаған қорытынды ғана. Сондықтан бұл пікірді құжаттарға сүйене отырып, ғылыми негізде дәлелдеу қажет.

«Ұлт» ұғымы осылай жалпылама әрі анықтамасыз қалған кезде және солай болуы пайдалы деп табылған жағдайда саяси сахнада түрікшілдік туралы айту да мүмкін емес. Сондықтан болса керек, Танзимат кезеңінде «Тұран», «Түрікшілдік», «Тұран ұлты» сияқты сөздер айтылмаған.647 және қазіргі мағынада қолданылмаған. Десе де, ұлттық сана мен ұлттық сезімнің түгелдей жойылып кетпегенін, керісінше, оның бірте-бірте оянып келе жатқанын айғақтайтын тіл, әдебиет, филология және тарих саласына катысты кейбір белгілер де жоқ емес.

Алғашқы түрікшілдердің жалпы ерекшеліктері

Тіл саласындағы түрікшілдік ағымының саналы іздерін Ибрахим Шинаси мырзаның еңбектерінен көруге болады.748 Шинасидің түрікшілдік пікірі әдебиетте Зия паша, сөздік саласында Ахмет Уефик паша, филологиялық зерттеулерде Мұстафа Желаледдин паша тарабынан қолдау табады. Ахмет Уефик пашаның еңбектерінен «Тұтас түрікшілдік (Пантұранизм)» нышандары байқалады. Мұстафа Желаледдин паша түрік филологиясынан басқа (тек Османлы түріктері ғана емес, бүкіл түрік әлемі) түрік тарихымен әуестеніп, зерттеулер жүргізеді. Мұстафа Желаледдин пашаның «Көне және жаңа түріктер» атты еңбегі түрік тарихына, түрік этнологиясына катысты батыстық дерек көздерін пайдалана отырып жазылған Османлы мемлекетіндегі ең алғашқы зерттеу болып табылады. Түрік тарихы мен этнологиясы, тілі мен әдебиеті туралы жазылған, ғылыми сипаты болмағанымен жан-жақты талдауға құралған осы еңбек түрік рухымен жазылғанына қарамастан, француз тілінде жарық көрді.

Ебуззия Теуфик мырзаның жазғанына жүгінер болсақ, Шинаси 1865-1870 жылдары арасында түрікше түбегейлі бет бұрғанға ұқсайды. Зия паша поэзияға қатысты түрікшіл пікірлерін де осы кезеңде жариялай бастапты. Емил аудармасының алғысөзі Женевада 1871 жылы 15 маусым күні жазылған. Ахмет Уевик пашаның қаламынан туған «Лехчеи Османи (Османлы диалектісі)» алғашқы басылымы да осы жылдары жарық көрді. Желаледдин пашаның «Көне және жаңа түріктер» атты еңбегі 1869 жылы жарияланды. Міне, осы мәліметтерге қараб біз Османлы түріктері арасындағы түрікшілдік ағымының алғашқы кезеңі 1865-1870 жылдары арасында пайда болды деген қорытындыға келе аламыз.

Түрікшілдікке шығыстанушылардың әсері

Түрікшілдік пікірі мен түрікшілдік ағымының Абдулазиз патшаның кезінде батыс түріктері арасында пайда болуына жоғарыда айтылғандай, түріктердің батыстық танымдар мен құндылықтарды қабылдай бастағанынан өзге, Еуропада туып шығысты, соның ішінде әсіресе түріктерді жан-жақты зерттей бастаған шығыстанушы -ориенталистердің ықпалы зор болса керек. Мәселен, Шинаси шығыстанушы Silvestre de Sacy отбасымен жақын қарым-қатынаста болды. Желаледдин паша «Көне және жаңа түріктер» деген еңбегін жазу үстінде De Guignes тарабынан жазылған «Histoire des Huns» атты кітаптан көп пайдаланғанын айтады. Arthur Lumbley Davids тарабынан жазылған «китабу-л илмун-Нафи фи Тахсил-и Сарф у Наһв-и» атты еңбектің французша аудармасын Лумблейдің анасы 1833 жылы султан II Махмұтқа ұсынғандықтан, XIX ғасырдың ортасында өмір сүрген Шинаси мен Уефик паша сияқты зиялылардың бұл еңбекті білмеулері мүмкін емес. XIX ғасырдың соңына таман ориенталист - ғалымдар

Вамбери мен Радловтың еңбектері де түріктердің арасында түрікшілдік пікірінің пісіп жетілуіне елеулі ықпалын тигізді.

Түрікшілдік ағымының 1865-1870 жылдары арасында Османлы түріктері арасында пайда болып, дамуына әсер еткен басқа да себептерді атауға бола ма?

Түрікшілдік пікірі және ағылшын - орыс қарым-қатынасы

1860 жылдары орыстардың Азияның ішіне дендеп ене түсуі ағылшындарды үрейлендіре түскені баршамызға белгілі; сондықтан олар шұғыл және ширақ қимылдауға мәжбүр болған еді. Батыс түріктеріне, дәлірек айтқанда Османлы патшалығын құлатуға бағытталған Ресейдің империяшыл саясаты XIX ғасырдың ортасына таяу Еуропаның алпауыттары тарабынан қатты қарсылық көргеннен кейін шегінуге мәжбүр болды. Осының салдарынан батыс жорығынан беті қайтып, тауы шағылған Ресей империясы мұның өшін шығыстан алуды мақсат етіп, Орталық Азияға қарай барынша қарқынды күшпен ілгерілей түсті. 1860 жылдан бастап орыстар Орталық Түркістаннан Шығыс Түркістанға қарай жорық бастады. Генерал Черняев 1865 жылы Орталық Азияның ең үлкен қалаларының бірі және ақсақ Темірдің астанасының бірі болған Ташкент қаласын бағындырды. 1867 жылы орталық Түркістанның басым бөлігі «Түркістан генерал губернаторлығы» деген атпен Ресей патшалығына бағынышты болды. 1868 жылы Бұхара хандығы Ресейге «адалдығын» білдіріп, мойынсұнды. Дәл сол жылдары Шығыс Түркістанның Қашғар аймағы Мехмет Якуб бектің басшылығымен Қытай басқыншылығына қарсы шығып, Ресейге жақындай түсті. Құлжа аймағы да 1865 жылы Қытай үстемдігінен құтылып, орыстың үстемдігін мойындайды. Бір сөзбен айтқанда, 1868-1870 жылдары арасында бүкіл Орталық Азиядағы түріктер орыстың ықпалын қабылдап, Ресейдің қол астына қарай бастады. Орыстардың осылайша бүкіл Азияға ықпалын жүргізу үшін шығыс пен оңтүстікке қарай ентелеп ұмтыла түсуі ағылшындарды ашуландыра түседі. Тіпті орыс әскерлерінің Үндістанға жақындай түсуі ағылшындарды шошыта бастайды. Сондықтан олар Мехмет Якуб ханға елші жіберіп, байланыс орнатуға құлшыныс білдіреді. Өзге де кішігірім хандарға елшілер жіберген ағылшындар осындай ресми емес әрекеттер арқылы орыстардың алдын орауды ойластырады. Өз кезегінде Якуб хан да Үндістандағы ағылшын генерал-губернаторға елші жіберіп, Британиядан көмек күтетіндерін жасырмайды...

Осы кезеңде Стамбул үкіметімен жақсы қарым-қатынаста болған ағылшын үкіметінің батыс және шығыс түріктерінің өзара діни жақындығы мен туыстық байланысынан пайдалануды ойластырмауы мүмкін емес. 1857 жылы Үндістанда болған көтеріліс кезінде Сұлтан Абдулмежидтен халифа ретінде мұсылман үнділердің Британия патшайымына бағынуларын талап еткен пәрмен шығартып алған ағылшындардың бұлай істеуі әбден мүмкін ғой. Басқаша айтқанда, ағылшындар Османлы үкіметінің Орта Азиядағы түрік халықтарының тағдырына алаңдаушылық білдіріп, олардың жай-күйімен айналыса бастауына ықпал етуі де ғажап емес. Расында, Якуб хан тәуелсіздікке қол жеткізгеннен кейін ағылшын өкілдің айтуымен, Османлы патшасының қол астына қарау туралы мәселе көтеріп, Стамбулға Якуб бек атты елшісін жіберген еді.

Елшіні жақсы қарсы алып, қабылдаған Османлы үкіметі Якуб ханға қару-жарақ, соғыс құралдары, көптеген сый-сыяпаттар мен Османлы медалі, ту және елдің тәуелсіздігін қабылдаған арнайы құжат жіберіледі. Якуб бектің басшылығымен жолға шыққан бұл елшілік керуеніне Үндістанның Түркістанға жақын тұсынан ағылшын елшілігі қосылады. 1873 жылы болған бұл оқиғадан кейін Қашғар хандығында оқытылатын құтпаларда Османлы патшасы сұлтан Абдулазиздің аты атала бастайды және теңгелер де оның атымен шыға бастайды.849

Әрине, бұл жылдары Стамбулдағы түрлі басылымдарда Қашғардағы оқиғалар мен Якуб ханның істері жайлы көптеген мақалалар мен хабарлар шыға бастайды. «Түрік шежіресінің» шағатайшадан османлы тіліне аударылмасы һәм Уефик пашаның Орталық Азиядағы түрік диалектілеріне қызығушылық таныта бастауы да осы жылдарға тұспа-тұс келеді. Самипашазаде Субхи паша сияқты, Шемседдин Сами мырзаның сөзімен айтқанда «ғасырдың ірі ғалымы әрі танымал әдебиетшісі, шығыс және батыс тілдерін жетік меңгерген» мемлекет және қоғам қайраткерінің Абдулазиз патшаның тұсында шағатай тілін үйренуге бет бұруының өзі Стамбул зиялыларының арасында Орта Азияға қызығушылықтың басталғанын көрсетеді.

Жоғарыда айтылған жайттарға қосымша ретінде, түрікшілдік қозғалысының 1865-1870 жылдары арасында Стамбулда пайда болуына сол жылдары Ресейдің Түркістанды басып алуына орай, шығыс түріктерінің аянышты тағдырына Османлы үкіметінің назарын аударуға себеп болған ағылшын саясатының үлкен ықпалы болды десек, қателескен болар ма едік, кім білер?

Мадияр Вамбери

Шығармалары кейінірек Османлы түріктеріне үлкен әсер еткен мадияр Вамберидің Орталық Азияға жасаған саяхаттарынан Британия мен Османлы мемлекеттері арасындағы байланысты көру қиынға соқпайды. Шығыстанушы Вамбери төрт жылдай Стамбулда тұрғаннан және сол кезеңдегі Османлы мемлекетінің таңдаулы мемлекет қызметкерлерінің үйлерінде қонақ болғаннан кейін 1861 жылы әйгілі Орта Азия саяхатын бастайды. Вамбери «Рашид ефенді» деген лақап атпен жалған дәруіш болып жолға шығып, орта Азияны үш жыл аралағаннан кейін, қайтадан Стамбулға оралып, одан Венгрияға барады, көп кешікпей Лондонға ат басын тірейді. Жалған дәруіш ғылыми зерттеулерінің нәтижесін мадиярларға емес, әуелі ағылшындарға апарып беруінің астарында қандай сыр жатыр? Ағылшындармен жақын достық құрудың арқасында Вамбери Будапешт қаласындағы университетте шығыс тілдері профессоры деген атақ алып үлгереді. Профессор Вамберидің еңбектері 1864 жылдан бастап жарық көре бастайды. Оның шығармаларының кейбірі алман тілінде, енді бірі мадияр тілінде немесе ағылшын тілінде жарық көрді. Соның ішінде ең әйгілісі «Бір жалған дәруіштің Орта Азиядағы саяхаты» атты еңбегі бірнеше тілде жарық көрді. Вамберидің түрік тілінде биографиясын жазған шәкірттерінің бірі доктор Месроштың айтуынша, Вамбери шығыс тілдерін жетік білу және империяның әкімшілік жүйесін мойындау арқылы Англиямен жақын қарым-қатынас жасады, отан барынша қызмет етті. Осылайша, қажыр-қайраты мен алғырлығы арқасында үлкен байлыққа ие болды. Бұл байлықпен өмірінің соңғы жылдарын алаңсыз өткізді.950

Профессор Вамбери бір күні маған да Яуыз мырзаға айтқан сөзін қайталаған еді. Ол былай деді: «ағылшындар мені жақсы көреді, өйткені оларға Азияны ең алғаш таныстырған мен болдым. Олар мені тыңдады және түсінді. Тіпті Англияның Патша сарайымен де достық қарым-қатынаста болдым. Олар маған ілтипат көрсетіп, сый-сыяпат жасады».

Вамбериге қатысты жоғарыда айтылған осы қысқа мәліметтің өзінен-ақ болашақ танымал шығыстанушы - түрколог ғалым Орта Азия саяхатына ағылшындардың арнайы тапсырмасымен шыққан немесе пайданың иісін сезе қоятын еврейге тән алғырлығы мен пысықтығы арқылы Орта Азияға қатысты мәліметтердің ағылшын саясатында қымбатқа сатыларын алдын ала білген деген қорытынды жасауға болады.





МЕХМЕД ФУАД КӨПРҮЛҮ

(1890-1966 жж.)

Түркияда түркология ілімінің негізін қалаушы, белгілі ғалым, көрнекті мемлекет және қоғам қайраткері, профессор Мехмед Фуад Көпрулу 1890 жылы Стамбул қаласында әйгілі Көпрулу отбасында дүниеге келді. Оның арғы атасы Көпрүлү Мехмед паша Османлы мемлекетінің Бас уәзірі қызметін атқарған танымал тұлға еді. Одан кейін де көптеген мемлекет қайраткері шыққан әулеттің бай кітапханасы болды. Бұл әулетке елге танымал ғалымдар мен қоғам қайраткерлері жиналып, ғылыми сұхбаттар ұйымдастырылатын. Міне, осындай ортада өскен Мехмед Фуад 1913 жылы Стамбул университетіне «Түрік әдебиеті және тарихы» бөліміне профессор болып қабылданды. 1915 жылы «Ұлттық зерттеулер» атты журнал шығарған Көпрүлү, тіл, әдебиет, тарих, әдебиет тарихы, руханият саласында мақалалар жариялай бастады. 1918 жылы «Түрік едебиятында илк мутасаввыфлар (Түрік әдебиетінде алғашқы сопылар)» атты кітабын жариялады. Әлемдік түркология іліміне үлкен үлес болып қосылған бұл еңбек үшін Еуропалық танымал ғалымдар құбылыс, түркология ілімінде жаңа дәуірдің бастауы» деп баға берді. Тақырыпқа қатысты түрік, араб, парсы және батыс тілдерінде жарияланған зерттеулер мен еңбектерді, әсіресе сол күнге дейін ғылым әлеміне белгісіз болып келген қолжазбаларды молынан пайдалана отырып жазылған кітапта, негізінен, түрік әдебиеті тарихы тұтас қарастырылып, түрік әдебиетінде сопылық дәстүрді қалыптастырған Қожа Ахмет Иасауидің өмірі мен шығармашылығына талдау жасалды.

1924 жылынан бастап Ататүріктің тапсырмасымен ашылған Түркият зерттеу-орталығында қызмет атқара бастады. Сол жылы «Түркият (Түркология)» журналын шығарып, оның бас редакторы болды.

Жасаған ғылыми еңбектері үшін 1925 жылы Ресей Ғылым Академиясына корреспондент-мүше болып сайланды. В.В. Бартольд, Самойлович сияқты әйгілі ғалымдармен тығыз байланыста болды. В.В. Бартольдтың еңбегін аударып, оны сын ескертпелермен бірге «Ислам мәдениеті» деген атпен жариялады. «Түркия әдебиеті тарихы», «Түркия тарихы», «Ұлттық әдебиеттің бастау көздері», «Османлы мемлекетінің құрылуы» деген сияқты зерттеу кітаптары арқылы Еуропа елдерінде де танымал болған Көпрүлү 1927 жылы Алманиядағы Хайдельберг университетінің құрметті профессоры атанды. 1929 жылы Чехославакия Шығыстану қоғамы мен Алмания Археология қоғамының, 1934 жылы Венгр Ғылым Академиясының мүшелігіне сайланып, Атина университеті мен Париж университеттерінің құрметті докторы деген атақ алды. 1947жылы Америка Шығыстану қоғамының құрметті мүшесі болып сайланған Көпрүлү, 1959 жылы да Американ Тарих құрылымына құрметті мүше болды.

Ғылыми жұмыстарымен бірге қоғамдық істерге белсене араласқан Мехмед Фуад Көпрүлү елде мемлекеттік құрылымдардың орнығуына, ғылыми мекемелердің нығаюына және батыстық негізде реформалар жүргізіліп, демократияның өркен жаюына атсалысты. Ататүріктің өлімінен кейін құрылған «Демократ» партиясына мүше болып, 1950-1956 жылдары арасында Түркия Республикасының Сыртқы істер министрі болып жауапты қызмет атқарды. Дегенмен қарбалас саяси істер мен мемлекеттік қызметтерде жүргенімен, бір сәтке ғылымнан қол үзген жоқ, осы жылдары арасында түрлі университеттерде дәріс берумен айналысты.

Біз төменде ғалым және қоғам қайраткері Мехмед Фуад Көпрүлүнің атын әлемге танытқан «Түрік едебиятында илк мутасаввыфлар (Түрік әдебиетінде алғашқы сопылар» атты еңбегінен үзінді жариялап отырмыз.

ТҮРІК ӘДЕБИЕТІНДЕ АЛҒАШҚЫ СОПЫЛАР

ҚОЖА АХМЕТ ИАСАУИДІҢ ӨМІРІ

Халық қиялынан туған аңыздар арасында қашанда ақиқаттың да үлесі болады; қайсібір тұлғаның кісілігі немесе оқиғаның өрбуі мен оның халыққа әсерін аңыздың ақиқатынан да андауға болады. Тарихшының міндеті — әуелі сол аңызды қағазға түсіріп, содан кейін аңыз кейіпкерінің тарихи тұлғасын немесе оқиғаның шынайы болмысын салыстыру арқылы анықтау және оны өмірге әкелу болып табылады. Әдепкі міндетті жақсы атқарып шыққаннан кейін аңыздың ішіндегі ақиқатты табу да қиынға соқпаса керек.

Балалық шағы

Ахмет Иасауи қазіргі Қытайдың Шығыс Түркістан аймағындағы Ақсу ауданында*51 Ақсу өзенінен 176 километр солтүстік шығысқа орналасқан Сайрам қаласында дүниеге келді52'. Сайрам қаласы Тарым өзеніне құятын Шахиярдың Қарасу өзенінің бойына орналасқан кішігірім қалашық253. Ахмет Иасауидің қай жылы туғаны белгісіз, десе де, оның хижра жыл санауы бойынша V ғасырдың ортасына таман дүниеге келгенін шамалай аламыз354 . Ахметтің әкесі шейх Ибрахим Сайрамның танымал шейхтарының бірі болатын. Ол өзінің халифаларының бірі Мұса шейхтың қызы Айша хатунға үйленіп, одан Гаухар-Шахназ және Ахмет атты екі перзент сүйді. Анасынан ерте қалса керек, әкесі жеті жасында қайтыс болғаннан кейін кішкентай Ахметті апасы Гаухар-Шахназ қолына алады455. Шейх Ибрахимнің шежіресі төмендегі тізбек бойынша имам Мұхаммед Ханефи бин Алиу-л Мұртазаға дейін барып тіреледі: шейх Ибрахим бин шейх Илияс бин шейх Махмуд бин шейх Махмуд (?) шейх бин шейх Мухаммед бин шейх Ифтихар бин шейх Омар бин шейх Осман бин шейх Хусейін бин шейх Хасан бин шейх Исмайл бин шейх Мұса бин шейх Мумин бин шейх Харун бин шей- ху-ш шуйух Бахрул-ирфан жебелул-итминан құтб-ы Түркістан Қожа Исхак Баб бин Абдурахман бин Абдул-Қаххар бин Абдул-Феттах бин имамул-Ханефи бин Алиул-Мұртаза556.

Ахмет Иасауидің бала кезінде бізге белгісіз себептермен Иасы қаласына келіп орналасқанын шамалай аламыз. Иасауи лақап атын алуы немесе Арслан бабаның онымен Иасыда кездесуі туралы аңыз бізді осындай тұжырым жасауға итермелейді. Иасы — бүгінгі атымен атағанда Түркістан қаласы — Оғыз қағанның астанасы болғандықтан, түрік аңыздарында көп аталатын жердің бірі657 . Әсіресе Қожа Ахмет Иасауидің «Иасауи» деген атпен белгілі болуы да бұл қаланың түрік әлеміндегі орнын ерекшелеп, оның маңыздылығын арттыра түсті. Міне, апасымен бірге осы қалаға келіп орналасқан Ахмет, осы жерде Арслан баба деген атпен танымал болған түрік шейхының қамқорлығын көріп, оның қайырлы дұғасын алады758. Десе де, Ахмет әлі бала болғандықтан, оның жетілуіне Арслан бабаның үлкен әсері болды деп айта алмаймыз. Ахмет алғашқы жылдары Иасыда білім алса керек, өйткені ол жас кезінде жоғары білім алу және білімін жетілдіру үшін сол кездегі ислам дінінің рухани орталықтарының бірі болған Бұхара қаласына барғанын білеміз.

Бұхарада Қожа Юсуф Хамадани

XII ғасырда Бұхара қаласы Қараханлы мемлекетінің саяси билігі астында болатын. Сонымен қатар Саманидтер кезіндегі саяси маңызын жоғалтқанымен, ислам дінінің Орталық Азиядағы ең ірі орталығы болып қала берді. Медреселеріне мұсылман әлемінен, соның ішінде, әсіресе Түркістанның түкпір-түкпірінен талабалар мен шәкірттер ағылып келіп жататын. Қаланы өңірге «Али Бұрхан» деп танылған, отбасы мүшелері «садры жихан» деп аталатын, ханафи мазхабын ұстанатын, ғалым әрі өте бай әулет билейтін еді. Бұл әулеттің негізін қалаған Бұрханул-миллет уедцин Абдул-Азиз бин Омар деген кісі «Нуман-и сани» деген лақап атпен танымал болып, шамамен XI ғасырдың екінші жартысында, XII ғасырдың басында өмір сүрген еді. Саяси тұрғыдан Қараханлы мемлекетіне тәуелді болып көрінгенімен, жеке патша сияқты билік жүргізген бұл садрдан кейін оның орнына ұлы Ху- самуд-Дин Омар отырды және хижра жыл санауы бойынша 536 жылы (1143-44) қара қытайлардың қолынан шейіт болғанға дейін Бұхараны басқарып тұрды859. Жалпы алғанда, ханафи мазхабын берік ұстанған және өздері де ғалым болып, қарамағында 600 ООО факих (ислам негіздерін жетік білетін заңгерлер) ұстаған бу садрлардың заманында Бұхара медреселерінің қандай деңгейде болғанын болжау қиынға соқпаса керек. Міне, Ахмет Иасауи осындай кезеңде осындай ортаға келіп кіріп, сол кезеңнің ең әйгілі ғалым әрі сопыларының бірі шейх Юсуф Хамаданиге шәкірт болды, бұдан былай соның тәрбиесін алды.960

Ебу Иакуб Юсуф бин Ейюб бин Юсуф бин ал-Хасан бин Вехре Хамедан аймағындағы Бузенжирд қаласында1061 хижри жыл санау бойынша 440 немесе 441 (1049-50) жылы дүниеге келді1162. Хижри жыл санауы бойынша 460 (1067-68) жылы Бағдатқа келіп1263 , мұнда шейх Ебу Исхак Ширазидің шәкірті болды әрі ислам құқығы саласында өзге шәкірттерді басып оқып, ұстазының көңілінен шықты. Мерв қаласында Юсуф Хамаданидің таккесінде болған, сол жерде және кейінірек Бұхарада Хасан Ендакимен жолыққан Семанидің жазбаларына жүгінер болсақ, ол ислам құқығы мен жалпы теорияға өте жетік болған екен. Хамадани Бағдатта, Исфахан мен Самарқантта сол дәуірдің ең әйгілі хадис ғалымдарынан хадис үйренді. Шариғат ілімінде терең білім алғаннан кейін рухани болмысы мен сопылыққа жақын табиғатының әсерімен ғылымды тастап, әйгілі сопы шейх Ебу Әли Фармадиге қол тапсырды. Сонымен қатар оның шейх Абдуллах Жувейни мен шейх Хасан Семнани сияқты сопылармен сұхбат жасайтыны айтылады1364.

Юсуф Хамадани риязат және нәпсіні тәрбиелеу жолына түскеннен кейін Мерв қаласына келіп орнығады. Біраз жылдан кейін Гератқа барады. Біршама уақыт сонда өмір сүреді. Дегенмен Мерв қаласының тұрғындары өтініп шақырғаннан кейін қайтадан Мерв қаласына оралады. Өмірінің ақырғы жылдарын Гератта өткізді. Қайтыс боларының алдында, дәлірек айтқанда 535 жылы ревиул-әууел айында (1140 жылы қазан - қараша айлары) Гераттан Мерв қаласына жолға шықты. Сол жолы екі қаланың арасындағы Бамиян қаласында көз жұмды1465. Рауаят бойынша, мүриттерінің бірі Ибнун-Нежжар ұстазының денесін Мерв қаласына жеткізіп, сонда қойған. Сондықтан мазары Мерв қаласында1566.

Қожа Юсуф Хамадани имам Ағзам Ебу Ханифаның мазхабын берік ұстанатын. Ирак, Хорасан, Мауреннахр аймағындағы көптеген қалаларға сапар шегіп, халыққа үгіт-насихат, уағыз айтқан, оларды тура жолға шақырған. Біраз уақыт Бұхарада өмір сүрген, тіпті бір кездері «Кух-и зер» ауданында тұрыпты 1667. Біздің ойымызша, Юсуф Хамадани Бұхарада тұрған жылдары немесе басқа бір рауаятқа сенсек Самарқантта болған кездері отан Қожа Ахмет Иасауи келіп, қол тапсырған, мүриді болған. Осылайша, ұстазынан дуниеауи және рухани ілімдерді үйренген, рухани жетіле түскен, бәлкім, ұстазымен бірте қалалар аралаған. Сонымен қатар Қожа Юсуф Хамаданидің ең көп тұрақтаған жері Мерв қаласы болатын; Ебус-Саад ус-Семани оның Мерв қаласында теккесі болғанын айтып өтеді1768 . Сол сияқты басқа дерек көздері де оның Мерв қаласындағы теккесінің сол кездегі Хорасанның Қағбасы саналатынын жеткізеді1869 . Ілімі мен парасат - пайымы, көрсеткен кереметтерімен бүкіл мұсылман әлеміне аты жайылған Юсуф Хамадани хижра жыл санауы бойынша 515 (1121-1122) жылы Бағдатқа барып, Салжукды Сұлтанының уәзірі Низамүл-Мұлк тарабынан салынған әйгілі Низамийе медресесінде әр жақтан ағылып келген жамағатқа уағыз бен насихат айтты. Уағыз айтып тұрған кезінде Ибнус-Секка деген әйгілі бір факих (ислам құқығының білгірі) орнынан тұрып бір мәселені сұраған екен, Ұстаз: «Отыр. Сенің сөзіңнен күпірдің иісін сезіп тұрмын. Сен ақырғы сәтіңде мұсылман болып өлмейтін сияқтысың!» деді. Расында да солай болды; Ибнус-Секка Бағдатқа келген Византиялық елшіге ілесіп, Стамбулға кетті және сол жерде христиан дінін қабылдады1970. Қожа Юсуф Хамаданидің осыған ұқсас тағы басқа көптеген кереметтері бар.

...Хижра жыл санауымен 504 жылы Рамазанның он бірі (1110 жылы 25 наурыз), сәрсенбі күні Сұлтан Санжар Самарқанттағы Қасым Жогиге бір хат жазып, онда шейх Юсуф Хамаданидің атын аса бір құрметпен атап, теккенің дәруіштері үшін 50 ООО алтын жібергенін айтады және хаттың соңында «Пайғамбардың сахабаларының ұстанымдарынан айнымаған ұлы шейхтің өмір салты туралы» мәлімет берілуін өтіне отырып, шейхтің өзінен бата сұрайды. Шейх Юсуф бұл кезде мүриттерімен кездесу үшін Қожа Абдуллах Беркидің шаңырағына келген еді. Қожа Хасан Андаки, Қожа Ахмет Иасауи, Қожа Абдул-Халик Гуждувани және басқа да шәкірттері жанында болатын. Осы жерде мүриттері Сұлтан Санжардың өтінішін жеткізеді, ол да Фатиха оқып, батасын береді. Содан кейін Сұлтан Санжарға қателіктен басқа жіберетін ештеңесі жоқ екенін айтты. Мүриттер өтініп, қоймағаннан кейін: «Ендеше, пайғамбардың шариғатына сәйкес менен не көріп жүрсеңіз, соны жазыңыз» деді. Ұстаздарынан рұқсат алған дәруіштер оның өмір салты мен әдебін, парасаты мен тақуасын сипаттап жазып, сұлтанға жіберді.

Көзі тірісінде Абдул-Халик Гуждувани одан халифалары туралы сұрап, төмендегідей жауап алды: «Менің халифам — Қожа Абдуллах Берки болады. Одан кейін Қожа Хасан Андаки, содан соң Ахмет Иасауи болады. Халифалық кезегі Ахмет Иасауиге келіп, менің орнымды басқан кезде Түркістан уәлаятына сапар шегеді және халифа сен боласың!». Расында да, солай болды. Қайтыс болатын күні михрабқа сүйеніп отырып, шәкірттеріне «су қайнатылсын» деп тапсырма берді. Содан кейін төрт халифасына және сол жерде отырған жиналған қауымға қараб отырып: «Мақамымызға Абдуллах Беркиді тағайындадық. Оған бағыныңыз. Қарсы келмеңіз. Сұлтан Санжар үшін дайындаған әдеп негіздерін мүриттер мен серіктеріме айтыңыз» деді де Ахмет Иасауиге бұрылып: «Фатыр», «Иасин» және «Назиат» сүрелерін оқуын өтінді. Құран оқылып біткен демі үзілді71. Шариғат үкімдері мен пайғамбар сүннетіне беріктігімен, шариғат ілімдеріне жетіктігімен өз дәуірінде, көзі тірісінде үлкен даңққа ие болған Юсуф Хамадани өмірден озғанда оның шартарабқа жайылған атақ-даңқы халифаларына мұра болып қалып, олар да қысқа мерзімнің ішінде танымал тұлғаларға айналды2172 . Тасаууф кітаптарында оның көптеген сөздері өсиет ретінде орын алып2273, кейбір аңыз-әңгімелер, рауаяттарда кітаптарына сілтеме жасалады2374 . Расында, басқа дерек көздері де оның артына көптеген еңбектері қалғанын қуаттағанымен, біз ешқандай шығармасын қолға түсіре алмадық2475.

Міне, Қожа Ахмет Иасауи де мүршиді, пірі әрі ұстазы Юсуф Хамаданиді ғылым мен парасатта, тақуалық пен амалда үлгі тұтты. Шариғат үкімдерін берік ұстанатын, бос әурешілік істерге жаны қас түрік патшалары билік құрып тұрған кезде ол да ұстазы сияқты, шариғат ілімдерін терең меңгеріп, ілімімен, амалы және тақуалығымен танымал болғандықтан, Юсуф Хамадани қартайған шағында оны қалған үш мүридімен бірге халифа дәрежесіне көтерді 2576. Алғашқы екі халифа Қожа Абдуллах Берки (өлімі: хижри 555/1160-1161) мен Қожа Хасан Андаки (хижри 466-552/ 1073-1157) қайтыс болғаннан кейін біраз уақыт Бухарада теккенің басшысы болып отырды. Дегенмен қанша уақыт отырғаны белгісіз, тек оның ұзақ мерзімге созылмағаны ғана мәлім, барлық мүриттерді Қожа Абдул-Халик Гуждуваниге тапсырып, Түркістанға, яғни Иасыға келді2677 .

Иасыға оралуы

Ғасырдың ең танымал шейхынан тәлім-тәрбие алып, халифалық дәрежесіне қол жеткізгеннен кейін Ахмет Иасауидің Бұхарада тұрақтамай, неге Иасыға қайтуының себебін білмейміз. Қолымызда бұл сапардың қай кезеңге тура келетінін анықтайтын мәлімет болмаса да, бірінші халифа Абдуллах Беркидің өлімінен, яғни хижри 555 (1160-61) жылдан кейін болғанын шамалауға болады. Солай болған жағдайда, Қожа Ахметтің Иасыда ұзақ, өмір сүрмей, оралуынан он жыл өткеннен кейін қайтыс болды деп санауға тура келеді, өйткені көптеген биографиялық еңбектер бірауыздан оның қайтыс болған жылы деп хижри 562 (1166-67) жылды атап жүр2778. Қолымыздағы өте аз тарихи құжаттар мен аңыз-әңгімелер аралас рауаяттарды салыстырып қараған кезде, Қожа Ахметтің жүз жиырма бес жыл немесе одан да көп өмір сүргені жайлы айтылатын әңгімені, дәлірек айтқанда, Қожаның қайтыс болған жылы туралы деректі жоққа шығаруға тура келеді. Егер аңыз-әңгімелерде айтылған жайт дұрыс болса, онда Қожаның қайтыс болған жылын хижри жетінші ғасырдың алғашқы жылдарына дейін созу керек болады, ал бұның мүмкін емес екені де белгілі.

«Нефахатта» Шейх Эли Лала туралы берілген мәліметте Ахмет Иасауиді әйгілі Нәжмеддин Кубрамен замандас етіп көрсетеді 2879.

Нәжмедцин Кубраның монғол шапқыншылығы кезінде хижри 618 (1221-22) жылы шейіт болғанында ешқандай дау жоқ2980. Егер бұл замандастық туралы рауаят дұрыс деп табылғанның күнде Ахмет Иасауиді VI ғасырдың соңы мен VII ғасырдың басында қайтыс болды деп есептемеуге де болар еді, өйткені ол кездері Нәжмеддин Кубраның әлі жас екенін ескерсек, оның Қожа Ахметтің соңғы жылдарымен тұстас келетінін шамалауға болады. Әйтсе де, мұндай жағдайда Шейх Әли Лаланың (қайтыс болғаны жылы: 3 ребиулеууел 642 / 9 тамыз 1244) бір ғасырта жуық өмір сүргенін де қабылдауға тура келеді. Сопылардың ұзақ өмір сүретінін мойындаған күннің өзінде Шейх Әли Лаланың туған жылын ойға алар болсақ, мұның мүмкін емес екеніне көз жеткіземіз3081. Иасауи туралы аңыз-әңгімелер мен хикаяттарды ең сенімді түрде бізге жеткізген «Жеуахирүл-Ебрар» кітабында Нәжмеддин Кубраның халифаларының бірі Шейх Сейфеддин Бахарзидің Иасауидің де халифасы болғаны жазылғанын еске алар болсақ, «Нефахатта» айтылған бұл жайттың, яғни Шейх Әли Лаланың әлі Ахмет Иасауидің бейнесі халық жадынан шыға қоймаған кезде Иасауи теккесінде (бәлкім Иасының өзінде де болуы ықтимал) тәлім алуы мүмкін. Міне, осындай түсініктерге сүйене отырып, «Қожа Ахмет Иасауи хижри 562 (1166-67) жылы дүниеден озды» деген рауаятты қабыл алмау үшін қазірше ақылға қонымды ешқандай себеп көре алмай тұрмыз.

29 «Тарих-и Иафи-и», «Межалисұл-Мұминин», «Хефт-Ыклим», «Сефинетүл- Әулия», «Риязұл-Арифин» сияқты көптеген еңбектерден сілтеме арқылы беріліп отыр (Мырза Мухаммед бин Абдул-Уаххаб Қазвини, «Тезкиретүл-Әулия-и Аттардың» кіріспесі) және «Нефахат» аудармасы (480 б).

30 Мұтасым халифаның дәуірінде (хижри 642 / 1244-45) қайтыс болған Шейх Радийуддин Әли Лаланың қабірі Хорасанда (Тарих-и Гүзиде. 751 б. Профессор Броун тарапынан жарияланған нұсқа. 1910). ... Шейх Радийуддин Әли Лала Жувейн уәлаятына қарасты Хүсреу-и Ширгир деген жерде хижри 563 немесе 566 (1167/69) жылы дүниеге келген. Кейін дәруіш болып, Азияның көптеген мемлекеттерін аралады. Төрт жүз үлкен шейхқа қол тапсырып, олардан ижазат (ресми құжат / диплом) алғаны және Үндістанда жүргенде Арслан баб сияқты сахаба, кейбір аңыздар бойынша, Хазіреті Исаның серіктерінің (хауари) бірі Әбур-Рыза Баба Ретен Хинди деген кісімен кездесіп, одан Хазіреті Пайғамбарымыздың тарағын алғаны туралы әңгіме кең таралған (Дәулетшах тәзкиресі, 222 б.). Баба Ретен туралы Қамустың аудармасына қараңыз (III том, 636 б.).

Юсуф Хамаданидің ғалым халифасы Иасыда тұрған жылдары жанына Түркістаннан мыңдаған мүрит жинады. Негізінде, ол кездері жалпы ахуал да дін мен сопылықтың өсіп-өркендеуіне, таралып, дамуына қолайлы болатын. Меликшахтан кейін Мауреннахр мен Хорасанды өзінің саяси билігінің астына топтастырған Сұлтан Санжар дүние салып (хижри 552/1157-58), Хорезмшах патшалығы үлкен ислам мемлекеті болып қалыптасып жатқан түс болатын. Сонымен қатар осы кезеңде Шығыс Түркістанда, Құлжа маңында және Жетісу аймағында мұсылмандық кең өріс алып, өркен жайып келе жатты3182 . Ислам дінін қабылдаған Азияның барлық аймақтарында шейхтердің ықпалы күшті болған, теккелер мен сопылар мекені көбейіп келе жатқан кезеңде Ахмет Иасауи Сырдарияның бойында, Ташкенттің айналасында және солтүстіктегі далалық аймақтарда да даңқы арта түсті. Оның айналасына Бұхара мен Самарқантта немесе Хорасанның қалаларындағы сияқты, парсы тілі мен әдебиетін жетік меңгерген, сопылықтың әдеп-қағидаларын бойына сіңірген білгір ғұламалар емес, мұсылмандықпен жаңа танысып жатқан, саф, таза көңілмен ислам дініне бет бұрған шынайы түріктер жиналған еді. Сондықтан ол араб тілі мен парсы әдебиетін жетік білгеніне қарамастан, мүриттеріне түсінікті тілмен уағыз айтуды жөн көрді. Иран мәдениетінің ықпалында болған өзге сопылар сияқты парсы тілінде жазбай, түрік тілін пайдалана отырып, сопылықтың әдептері мен қағидаларын араб және парсы тілдерін білмейтін түрік дәруіштеріне түсіндіру үшін түріктердің халық әдебиетінен алынған қарабайым өлең жолдарымен ахлақ, әдеп және сопылық туралы хикметтер жазды.

Ахмет Иасауи алпыс үш жасқа толғаннан кейін, рауаят бойынша, теккесінің жанынан тереңдігі үш аршын болатын шілдехана жасатып, соған түсті. Өкініші, бұл оқиғаның қай жылы болғанын білмейміз. «Диуан-и Хикметтегі» көптеген өлең жолдарында осы шілдеханаға түсуін және қылуеттің себебін кеңірек түсіндіріп, жырға қосады. Біздің ойымызша, бұл шілдеханадағы өмір ұзаққа созылмаған сияқты, сондықтан оның маңайына рауаятта айтылатындай 99 000 мүрит те жиналмаған болса керек. Бұлардың барлығы да оның бір кездері шартарабқа жайылған даңқын дәріптейтін дәлелдер ғана сияқты. Қожа Ахмет қайтыс болғанға дейін «Хикмет» деген тақырып төңірегінде сопылық сарында өлең жазуын жалғастыра берді; маңайындағы мүриттерге тәлім-тәрбиенің жолдарын, нәпсімен күресудің тәсілдерін, сопылық ақиқаттарын, рухани тазаруды және мінезді түзеудің жолдарын осындай жыр жолдарымен түсіндіріп, араб және парсы тілдеріндегі іргелі, терең кітаптарды сол тілде оқып, түсіне алмайтын дәруіштерге осылай бағыт сілтеді. Ахмет Иасауи де өзінің ұстазы, пірі сияқты, Ханафи мазхабында ислам құқығын жетік білетін факих, шариғат ілімдерін жетік білетін үлкен ғалым болғандықтан, шариғат пен тариқатты үндестіріп, үнемі үйлестіріп отырды. Шариғаттың шарттарына немқұрайлы қараудың тариқат әдебіне қайшы келетінін әрқашан баса айтып отыратын.

Ахмет бин Мәулана Жәлаледцин Кашани, Абдул-Халик Гуж- дуванидің «Мақамат» атты кітабын қысқартып, ықшамдап жари- ялай отырып, Юсуф Хамаданидің халифалары жайында төмендегі мәліметтерді ұсынады: «Әй, ғазиз жандар, біліп жүріңіз, Қожа Юсуф Хамадани хазіреттің торт халифасы бар болатын: Біріншісі Абдуллах Берки хазірет — кабірі Бүхарада Гүл-абад қақпасының сыртында, Шу- ристан төбесінің үстінде, Қожа Исхақ Гүл-абади хазіреттің қабіріне жақын орналасқан. Екіншісі Қожа Хасан Андаки — шабыттың адамы болатын. Оныңқабіріде Исхақтыңқабірінежақын орналасқан. Біліңіз, Андақ — Бұхараға алты фарсах қашықтықта орналасқан ауылдың аты. Үшіншісі Қожа Ахмет Иасауи — керемет иесі, кімде-кім таза, шынайы ниетпен өзімен жолығар болса, сол әулиелердің қатарына енеді. «Ниетің қолдасын» деп айтады ғой, сол сияқты. 512 жылы дүниеден озды. Мүбарак қабірі Түркістан қаласында, үлкен кесенесі көңілді нұрландырады». Мұнда көшірушінің 562-нің орнына 512 жылы деп, жаңылыс жазып кеткені көрініп түр.

«Диуан-и Хикметті» оқи және қалыптасқан ортасын, тәрбие алған ұстаздарын еске ала отырып, біз Қожа Ахмет Иасауидің салмақты, салиқалы, парасатты, алысты ойлайтын ақылды түрік сопысы болғанын шамалай аламыз. Қожа Ахмет Иасауидің бүкіл әрекеті Жүнейд-и Бағдади жасаған сопылықтың анықтамасына сай келетін еді. Иасауидің шығармаларында иман негіздеріне, сенімге, ақидаға көлеңке түсіретін жайттар кездеспейді. Кең ауқымды ойлай отырып, кейде болмашы нәрседе шариғатқа қарсы келіп қалатын кейбір ірі парсы сопыларындағы базбір пікірлер мен сөздер бұл түріктің ұлы шейхінде мүлдем ұшыраспайды. «Бір уақыт намаз оқымаған жанның доңыздан айырмасы болмайды» деп айтатындай, шариғат үкімдеріне берік мойынсұнған Қожа Ахмет әрбір

20-0053 жырында күнәларын айта отырып, тәуба келтіреді, Жаратқаннан кешірім сұрап, жалбарынады. Сондай-ақ жұмақ пен тозақтың жайынан сөз қозғай отырып, сопылық сарында әңгімелер айтып, нәтижеде қарабайымдылығы мен әлсіздігін алға тартып, Алланың алдында бас иеді, оған қалтқысыз мойынсұнады. «Уахдат» философиясына дендеп, тереңдеп енген уақыттың өзінде, өзін жоғалтып, Жаратқанға қауышып, «өлмей тұрып өлу» мақамында тұрып, Алламен тұтастыратын хәл туралы айтқан күнде де шариғат құралын әсте ұмытпайды . Маңайына орасан көп мүриттің жиналуына шариғат үкімдеріне беріктігі, шариғат ілімдерін терең білуімен қатар, уағызының қарабайымдылығы мен шынайылығы, нақтылығы және халыққа түсінікті тілмен, оларға ұғынықты жыр жолдарымен айтылуының да үлкен ықпалы болған сияқты. Қорыта айтқанда, Ахмет Иасауи — ақыл-ойының тереңдігі арқылы айналасындағы жұрттың зәру қажеттілігін жете сезіне отырып, соны қамтамасыз етумен айналысқан тұлға. Иасауидің тарихи тұлғасын көмкеріп тұрған бұлыңғыр аңыздар тұманының өзі оның халық түйсігінде қалай берік орын алып, тасырлар бойы қасиетінен айырылмай келе жатқанын көрсетеді.





БАХАЕДДИН ӨГЕЛ

(1924-1989 жж.)

Көрнекті ғалым, танымал тарихшы, түрік мәдениеті тарихының білгір маманы, профессор Бахаеддин Өгел 1924 жылы дүниеге келді.

Профессор Б. Өгел тарих ғылымына үлкен дайындықпен келді. Ағылшын, француз, қытай, орыс тілдерін еркін меңгерген ол түпнұсқа дерек көздерімен көне қолжазбалардың да ірі маманы еді. Түрік мәдениетінің ежелгі бастау кезеңдерімен көне дәуірлеріне қатысты еңбектер жазу үшін Қытай және Моңғолия жерінде зерттеулер жүргізіп, тақырыпқа қатысты негізгі дерек көздеріне жіті үңілді.

Бахаеддин Өгелдің 1962 жылы жарық көрген «Исламияттан өнже түрік күлтүр тарихы (Ислам дінінен бұрынғы түрік мәдениетінің тарихы)» атты еңбегі ғалымның көп жылғы ізденісінің нәтижесі еді. Бұл еңбегінде ғалым көне қытай дерек көздеріне жүгіне отырып, түрік халқының ежелгі мәдениетіне үңілді, түрік мәдениетінің әлем мәдениетіне қосқан үлесін анықтады.

Түрік мәдениетін тұтас қарастырған профессор 1971 жылы «Түрік мифологиясы» атты кітабының бірінші томын жариялады. Бұл еңбегінде мифологиямен бірге «Жаратылыс», «Ергенеқон», «Бозқүрттан тарау», «Көш», «Оғыз» сияқты көне аңыздар мен дастандарды талдай отырып, түріктердің дүниетанымы туралы тұщымды пікірлер айтты. Бұл кітаптың екінші томы ғалымның өлімінен кейін ғана жарық көрді.

Тырнақалды еңбегі арқылы көрнекті мәдениет тарихшысы ретінде танылған Бахаеддин Өгел 1971 жылы жарық көрген «Түрік күлтүрінің келішме чағлары (Түрік мәдениетінің даму кезеңдері)» атты кітабымен ғылымға жанашыр көпшіліктің ыстық ықыласына бөленді. Осы кітаптың алғашқы томында хұн, көк түрік, авар, печенек, хазар, оғыз, қырғыз, қыпшақ және бұлғарлар туралы кеңірек мәлімет беріп, олардың мәдени ерекшеліктеріне тоқталған автор аталған кітаптың екінші томында түріктерде әлеумет, әулет пен отбасы, мемлекет пен ұлт ұғымы жайында және түрік қағандарының міндеттері мен қасиеттері, мемлекеттік рәміздер мен мемлекет қызметкерлері туралы жан-жақты талдау жасады. Сондай-ақ бұл кітапта түріктердің әскери жүйесі, қалалары мен әкімшілік басқару істері, сарайлары мен дүниетанымдары жайында баяндалды.

Бахаеддин Өгелдің атын әлемге әйгілі еткен еңбегінің бірі — оның 1981 жылы екі том ретінде жарық көрген «Буйік хұн императорлығы (Ұлы хун империясы)» атты кітабы болатын. Бұл кітап Ұлы хун империясына қатысты Қытай дерек көздеріне сүйеніп жазылған әлемдегі ең толыққанды зерттеу еңбек болып табылады.

Сондай-ақ Өгелдің іргелі зерттеу еңбектерінің бірі 1982 жылы жарық көрген «Түркілерде девлет анлайышы (Түріктерде мемлекет ұғымы)» деп аталады. Бұл кітапта ғалым түрік мемлекеті мен жаратылыс, түрік мемлекеті мен Тәңір, Құт, қаған сайлау мен қағанның міндеттері, мемлекеттік мәжіліс, халық пен мемлекет, түрік төресі — заң мен әскери жүйе жайында жан-жақты мәлімет береді.

Десе де, әйгілі ғалымның ең негізгі еңбегі — алғашқы томы 1978 жылы баспаға беріліп, 1987 жылға дейін тоғыз томы жарық көрген «Турік күлтүр тарихына ғириш (Түрік мәдениеті тарихына кіріспе)» деп аталатын көп томдық зерттеу кітабы дер едік. Түрік мәдениетінің тарихын біртұтас және түгел қарастырған автор аталмыш еңбегінде қытай деректеріне сүйене отырып, түріктерде отан мен атажұрт ұғымы, жайлау мен қыстау, ауыл шаруашылығы, егіншілік, жеміс-жидектер мен үй жануарлары, отау, ошақ, шаңырақ, отбасы, ас, киім-кешек, мемлекеттік рәміздер, байрақ пен ту, әскери жүйе, ән-күй, өлең - жыр және басқа да тақырыптар төңірегінде терең талдаулар жасады. Бұл еңбек одан әрі жалғасын табар ма еді, әттең, оған ғалымның өмірі жетпеді. Біз төменде әйгілі ғалым Бахаеддин Өгелдің осы кітабынан үзінді жариялап отырмыз.

ТҮРІК МӘДЕНИЕТІНІҢ ДАМУ КЕЗЕҢДЕРІ

ТҮРІКТЕРДЕ ӘУЛЕТТІҢ ДАМУЫ

Түріктерде тек қана «аталық әулет» болған

Түріктердің әулет өмірінің дамуы төңірегінде бүгінге дейін ғылыми тұрғыдан тұшымды пікір айтыла қойған жоқ. Бұл мәселеге тереңдеп енуді тақырыпты кеңірек қамтып жазған ауқымды ғылыми еңбектеріміздің еншісіне қалдыра отырып, бұл жерде кейбір нәтижелерді тана талдап, қорытындылағымыз келеді. Біз бірнеше еңбегімізде түріктерде «аналық әулет» өмірдің болмашы ізінің де кездеспейтінін айтып, табанды түрде дәлелдеген едік.

Хұндар да дамыған «аталық әулет» жағдайында өмір сүрді. Баршаға мәлім болғандай, аталық отбасының негізі сырттан үйленуге (exgamy) барып тіреледі. Түріктердің сырттан қыз алу дәстүрін ұлы ұстазымыз, профессор Абдулқадир Инан жеріне жеткізіп жазып кетті. Сонымен қатар, біздің ойымызша, үлкен мемлекеттер, алып империялар құрған түріктер мен таулардың, сайлардың арасында қалып қойып, өрісі мен өресі дамымай қалған түрік тайпаларының фольклорларын бөліп қарастырған жөн. Біз осы пікірді қуаттаймыз.

Ұлы хұн империясында «қағандар қыз алған» белгілі ру - тайпалар болатын. Қорқыт атадағы «Сыртқы оғыздар» сияқты. Хундардың дамыған топтары «қыз алып қашу» арқылы үйлену кезеңінен өтіп кеткен болатын. Өйткені дерек көздері мен әдебиеттерде хұндардың үнемі қыз алып қашу арқылы үйленгендерін айғақтайтын дерек жоқ.

Протомоңғолдардағы «аналық әулет»

Хұндардың шығысына орналасқан протомоңғол көршілерінде бұл кезеңде әлі «аналық әулет» болғаны тарихи шындық. Мысалға, хұндардың шығысында ен жақын қоңсылары болған б.з.б. өмір сүрген ухуань моңғолдарын алып, қарастырайық. Оларда «ер жігіт үйленгеннен кейін қыздың үйіне барып, алғашқы нәрестелері дүниеге келгенге дейін қайын атасына кызмет ететін. Бұған қайын ата да риза болып, күйеу балаға үй мен мал-мүлік беретін. Осылайша, ол қызы мен күйеу баласының отауын құрып, оны жасақтайтын».

«Аналық әулет» өмірдің бұл үлгісін Шыңғыс хан дәуіріндегі моңғолдардан да көруге болады. Алайда дәл осыған ұқсас дәстүрді түрік тарихынан көрсете қою қиын. Біз үшін тарихи деректер маңызды. Әйтпесе, фольклорда кездесетін және көп таралмаған кейбір оқиғаларды тамырын тереңге тартқан түрік дәстүрі ретінде қабылдауға болмайды.

Исадан кейін, яғни біздің жыл санауымыздан кейін тарих сахнасына шыққан сияньби сияқты моңғолдардың күшті тайпаларында «отбасы тіпті дамымаған, қарабайыр түрде» болатын. Оларда «қыздар мен бозбалалар бірігіп, бір өзеннің жағасына келіп, ойнап-күліп, көңіл көтеретін. Содан кейін өз араларында жасаған таңдау бойынша үйленетін еді».

Профессор Эберхард мұндай үйлену түрін «еркін таңдау жасау арқылы үйлену» (Ғгеі-Еһе) деп атаған еді. Осындай жануарлардың жұптасуына ұқсас үйлену түрі мен мұның Азиядағы артта қалған қауымдардағы көріністерін профессор Эберхардтың кітаптарынан дерек көздерімен бірге оқып, танысуға болады. Қытайлықтар да мұндай үйлену түрін ұнатпайтын еді. Өйткені Қытайда үйлену «араға жүру мен көру, яғни құдалық» арқылы жүзеге асатын еді. Түріктерде де солай болатын.

МЕМЛЕКЕТТІҢ ҚАУІПСІЗДІГІ - ӘУЛЕТТІҢ ҚАУІПСІЗДІГІ

Түрік әулеті мемлекет пен әскердің негізін қалайды

Түрік әулетінің дамуын, біздің ойымызша, көне мұралардың ізіне түскен фольклоршылар жинаған мәліметтерге тана сүйеніп, қарастыруға болмайды. Бұл тұрғыдан алғанда, Гродеков сияқты отарлаушы орыс генералдары мен кейбір зерттеушілердің ұсынған материалдары да жеткілікті емес. Л. Крадер сияқты ғалымдар түріктерді теріскейдегі моңғолдардың оңтүстіктегі жалғасы ретінде қарастырады. Алайда түрік әулеті түрік мемлекеттерінің де негізгі бастау көзі әрі ұйытқысы болатын. Сондықтан түрік әулеті туралы деректерді фольклордан ғана емес, сонымен қатар түрік тарихының даму үрдісінен де іздемек керек.

Түріктерде «халық — әскер, әскер - халық» болатын

Түріктерде «халық — әскер, әскер — халық» еді. Б.з.б. 174 жылдан аз ғана кейін, яғни Мете қағанның ұлы салтанат құрған кезеңінде екі қытайлықтың арасында болған әңгіме бізге өте құнды мәліметтер ұсынады. Хұн ордасына келген Қытай елшісі, хун қағанына қызмет етіп жүрген қытайлық әйгілі уәзірге «хұндар өздерінің қарттарына неге құрмет көрсетпейді?» деген сұрақ қояды. Өз кезегінде хұн уәзірі отан қарсы сұрақ қойып, былай деп жауап береді: «қытайлықтар орналасқан қалалар мен қорғандарда елін қорғау үшін жиналған әскерлердің қытайлық туған-туыстары өздерінің ең қалың және жылы киімдері мен ең дәмді тағамдарын қиып, олардан бас тарта алады ма? Киімдерді қиын сапарда кисін, азықтарды ауыр жолда жесін деп, әскерге шақырылған ұлдарына қиып бере алады ма?»

Соғысқа аттанған жастарды өз әулеті қамтамасыз етеді

Хұн қағаны уәзірінің бұл қарсы сұрағына тосылып қалған қытайлық елші «иә, дұрыс айтасыз, бере алмайды» деп жауап беріп, үнсіз қалады. Бұл әңгімеден шығатын қорытынды, хұндарда әкелер мен қарттар қолда барын соғысқа аттанған ұлдары мен жастарына беріп, өздері бұдан былай қысылып, қымтырылып өмір сүргеніне қарамастан, солардың тілеуін тілейтін еді.

Қытайлықтар болса әскер қатарына шақырылып, соғысқа аттанған жастарға көрсетілген бұл қамқорлықты қарттарға жасалған қиянат, құрметсіздік деп бағалайтын еді. Алайда қарттар ұлдары мен немерелерінің соғыста қиындық көрмей, қуатты болып, жақсы шайқасуы үшін жылы - жұмсақтарын әдейі, арнайы беретін еді.

Түріктерде қоғамдық келісім мен өзара қамқорлықтың үлгісін көрсету тұрғысынан бұл құжат тарихтың теңдессіз көрінісі болып қала береді. «Әулет — әскер мен мемлекет үшін» деген ұстанымда болған түрік отбасылары ұлдарын әскерге жіберумен ғана шектелмей, олардың барлық қажеттіліктерін де өз мойындарына алатын еді.

Жастар әулетін қорғау үшін соғысқа аттанады

Хұн уәзірі сөзін сабақтап, одан әрі жалғастырды: «Әскери кызмет пен соғысқа аттану хұндарда кәсіп, мамандық ретінде бағаланады. Ал қарттар мен әлжуаздар (яғни әйелдер мен балалар) қару жұмсап, соғыса алмайды. Сондықтан өздерін қорғап, аман сақтасын деп қарттар өз қалаулары бойынша ең дәмді тағамдарын күшті әрі жақсы соғыса алатын әскерлер мен туыстарына береді.

Міне, осылайша, әке мен бала шын мәнінде көз жазбай, үнемі бірін-бірі қорғап, аман сақтап отырады. Сен сонда хұндардын өз қарияларын құрметтеп, ардақтамайтынын қандай негізге сүйеніп айтып тұрсың?»

Бұл сөздер айтылған тұста ұлы хұн империясының ең дәуірлеп тұрған шағы еді. Сонымен қатар сағаттың тіліндей мүлтіксіз жүріп тұрған күшті мемлекеттік құрылым да әулеттің қолдауын қажетсінбейтін жағдайда болатын.

Әулет — мемлекет пен әскердің табиғи және жалғыз негізі, ұйытқысы ретінде құрылған еді. Солай құрылған және солай жұмыс істеп тұрған. Сондықтан да ұлы хұн империясы үшін әскерге алынған ұлдарына әке-шешелері көмектесетін еді. Өздерінің жылы-жұмсақ киімдері мен тағамдарын өз еріктері бойынша саналы түрде беретін еді. Біздің ұғынуымыз бойынша, аталар мен аналардың аман-саулығы, олардың қауіпсіздігі мемлекеттің қауіпсіздігі мен қол жеткізген табысына байланысты қарастырылатын еді. Әулет — әскердің көрігі және мемлекеттің де ең кішкентай бөлшегі ретінде құрылған еді.

ӘУЛЕТТЕ КІСІЛЕРДІҢ ҚАУІПСІЗДІГІ

Кісілердің қауіпсіздігін әулет сақтайды

Көпшілікке белгілі, хұндар мен көктүріктерде, тіпті оғыздарда (кейін социология ғылымында «levirat» деп аталған) арнайы әулеттік жүйе бар еді. Қалыптасқан бұл жүйе бойынша «әкелері қайтыс болған ұлдар аналары мен кіші бауырларын жанына алып, оларды бағып, қағуға, өсіріп қанаттандыруға міндетті болатын». Опат болған бауырларының әйелдері мен балалары да далада қалмайтын еді. Бір сөзбен айтқанда, олар жесірлік пен жетімдік көрмейтін еді. «Бауырлары оларды тез арада жанына алып, өз отбасына қосып, қамқорлық жасайтын еді». Қытайлықтар түріктердің бұл дәстүрін жатырқап, мұрнын шүйіріп, тіпті кейде оны анайылыққа балайтын. Ал шын мәнінде бұл дәстүрдің астарында үлкен мән жатқан еді.

Әулет, қоғам және мемлекет арасындағы қатынас

Б.з.б. 174 жылы, яғни Метенің ұлы үкім жүргізіп тұрған кезеңінде хұндарға келген қытай елшісі хұн уәзіріне бұл мәселе жөнінде де сұрақ қойған еді. Жоғарыда айтып өткеніміздей, арғы тегі қытайлық болғанымен, хұндарды паналап, адал қызмет еткен уәзір былай деп жауап берді: «хұндардың дәстүрі былай: хұндар өздері баққан малдың етін жейді. Малдың сүтінен жасалған сусын ішіп, мал терісінен тігілген, былғарыдан жасалған киім киеді. Олардың малы шүйгін жер мен өзен - сулардың арасында жайылады. Сондықтан жыл мезгіліне сай көшіп, қонып жүреді. Қауіп-қатер сезілген шақта немесе соғыс басталған кезде бәрі атқа қонып, қару асынып, садағы мен жебесін қолына алады.

Қауіптің бұлты сейіліп, бейбіт өмірге бет қойғанда жұрттың көңілі жай тауып, бақыт орнайды. Олар өздерінің міндеттерін атқарар шақта жауапкершілігін сезініп, мүлтіксіз орындайды. Қаймығып, мойымайды, ешқандай қиындыққа кез болмайды. Бектері мен мемлекет басшылары да ұдайы бірлікті жақтап, ынтымақ пен келісім ішінде өмір сүреді. Қытайдағы сияқты тұрақсыздық, үнемі өзгеріс болмайды. Мемлекеттің құрылымы мен жұмыс істеу жүйесі де біртұтас дене іспетті.

Отбасы мен әулетті сақтау

Әкесі немесе үлкен атасы опат болған жағдайда, ер азамат олардың жесірін өзінің жанына алады. Өйткені олар әулеттің кез келген мүшесінің бөлініп, жоғалып кетуіне төзбейді. Хұндарда әулеттің ішіндегі осындай кейбір аралас әулеттік қатынасқа қарамастан, олар отбасының тұтастығы мен бірлігіне және осы тұтастықтың бұзылмай сақталуына үлкен мән береді.

Енді Қытайды алайық: Қытайда қазір ешкім өлген әкесі мен бауырларының бірінің жесірін жанына алмайды. Бірақ туған-туысқандар бір-біріне дұшпан сияқты қарайды. Тіпті өзінің ет жақындарын өлтіріп тастайтындар да кездеседі. Онымен қоймай, басқа әулеттің қолына кіріп алып, тегін ауыстырып жатады. Қытайда «ахлақ негіздері» де өзінің әсерін жоғалтып, ықпал күшінен айрылып бара жатыр.

Қытайда әулет пен мемлекет арасында қайшылық көп

(Қытайда) басқарушылар мен басқарылатындар арасында бір-біріне қарсы өшпенділікпен қараб, дұшпан болу белең алған. Оның үстіне адамдардың қайраты да Қытайда халыққа күштеп салдырған сарайлар мен үйлер үшін жұмсалып, босқа түгесіліп жатыр. Әскерді киім-кешек пен азық-түлікпен қамтамасыз ету үшін егістіктер мен жібек құртын өндіретін жерлерде бұқара халықты азаптап, қарудың күшімен іске жегуде. Осылайша еңбегі еш болған елдің күші сарқылуда.

Сонымен қатар қорғану мақсатында қалалар мен қамалдарды да халық өзі тұрғызуға мәжбүр. Сондықтан халықтың өздеріне төніп келген қауіп-қатерге қарсы тұрып, соғысу үшін күш жігері қалмайды. Қытайда халықтың шаршап-шалдығатыны соншалық - бейбіт өмірдің өзінде жұмысқа ынта - шынтысымен жұмылатын шамасы болмайды.

Ей, (Қытайдан келген) елші! Топырақ күркеде күнелткен кісі! Көп сөйлей берме!..»

ӘУЛЕТ ЖӘНЕ МЕМЛЕКЕТ

Әулет пен мемлекеттің бірлігі

Қытай жылнамаларынан түрік тіліне аударып, ұсынып отырған жоғарыдағы мәтін түріктердің қоғамдық тарихының жарқын көрінісін айғақтайтын қымбат құжат болып табылады. Бұл әңгімеде айтылған жайттар көктүріктер мен салжұқтар кезеңінде де өзгеріссіз, сол қалпында сақталды. Салжұқ және Османлы мемлекеттері де оғыз бен түрікпен сияқты ірі түрік тайпаларына арқа сүйегенін ұмытпайық. Сондықтан жоғарыдағы деректі талдау үшін әуелі «мемлекет пен әулеттің» байланысын қарастыруға тиістіміз.

Қытайда әулеттер көбіне мемлекет үшін және ақысыз еңбек етуге мәжбүр болатын. Ал мемлекеттің құрылымы мен жүйесі тұрғысынан алғанда, хұндарда ауыр жұмыс, бос әурешілік және үйлесімсіздік деген мүлде болмайтын еді. Көктүріктер мен Салжұқды кезеңінде де жағдай осылай болатын. Хұн уәзірінің сөздерінен мұның астарында жатқан себептерді де айқын аңғарып, көруге болады.

Мемлекеттің пайдасы — әулеттің пайдасы

Түріктерде әулет мемлекетке әскер беруге міндетті. Алайда, бұл міндетті орындағанда әулет мемлекеттің пайдасы мен өзінің пайдасы арасында ешқандай айырмашылық көрмейді. Өйткені ол «мемлекеттің пайдасын өзінің пайдасы» деп ұтып, қабылдайды. Қарттар, әйелдер мен балалар өздері аш-жалаңаш қалса да, жылы - жұмсақтарын әскерге баратын туыстарына үлестіріп береді. Ең таңдаулы немесе ең соңғы асын әскерге аттанған азаматтың аузына тосатын еді. Сондықтан соғыс уақытында қарттар мен балалардың аш-жалаңаш қалған кездері де болатын.

Қытайда «қарттарға қызмет ету керек» деген дәстүр бойынша ең дәмді тағамдар мен ең жақсы киімдер тек қана қарияларға берілуі тиіс еді. Қытайдың елшісі өзінің түсінігіне қарай ой қорытып, хұндардың әлсіз тұсын тапқанына мәз болып, оларды мұқатып алғысы келген еді. Алайда хұн уәзірінен ұрымтал жауап естіп, лайықты сыбағасын алды.

Елдің бектері де әскерді қамтамасыз ететін еді

Османлылар сияқты, хұндарда да «әскер жинау» мен әскерді киім-кешекпен қамтамасыз ету, олардың шеберлігін шыңдау ісі бастапқыда ел басшылары мен ел бектері тарабынан ұйымдастырылғаны тарихи шындық. Өйткені көшпелі түріктерде бұл дәстүр жүздеген жылдар бойы өзгеріссіз сақталған. Сонымен қатар бұл жүйе Османлы мемлекетіндегі бастапқы «тымарлы сипахи (жер иеленуші әскер)» жүйесіне, негізінен алғанда, ұқсайтын. Бұл жүйе уақыт өте келе өзгеріске ұшырады. Елбасы салықты заттай алып, сол күйі жиналған әскер мен басшылықтың тиісті қажеттіліктері үшін жұмсайтын еді. Хұн уәзірінің айтуына қарағанда, мемлекет пен елбасы жүктеген мұндай жауапкершілікті жете сезінген халық та оған шын жүрегімен, адал көңілімен атсалысатын еді.

Мемлекет әулетті ауыр жұмысқа жекпейді

Жоғарыдағы дерек көзіне сүйенер болсақ, тағы да бір маңызды мәселе бар. Түріктерде «соғыс пен қорғаныс тәсілінің» үлкен қамалдар мен еңселі бекіністері бар қалаларға қарай жасалмағаны мәлім. Сондықтан биліктің ауыл тұрғындары мен жайлаудағы бұқара халықты апарып, жол мен бекініс салу ісіне күштеп жеккенін айғақтайтын дерек көзіне кездесе қоймадық. Бәлкім, ерекше жағдайда бірлі-жарым мұндай оқиға болған да шығар. Алайда мұның Қытайдағы сияқты мемлекеттік жүйе, қалыптасқан дәстүр емес екені анық. Түріктер соғыс кезінде мемлекет жүктеген барлық жауапкершілік пен міндеттерді мүлтіксіз орындауға тиісті еді. Дегенмен бейбіт өмірде олар еркін еді. Өздерінің жеке тірліктері мен әр түрлі істерді қалауынша атқаратын еді. Османлы мемлекетінің алғашқы кезеңінің өзінде көпір немесе жолды жөндеу сияқты істер төленетін салықтың орнына атқарылатын еді. Сондықтан хұн уәзірі әулеттің күш-қайраты мен соғыста қолданылатын күштердің босқа жұмсалмауы жөнінде айтқан еді.

ӘУЛЕТТІҢ ТҰТАСТЫҒЫ

Сонымен қатар жоғарыда келтірілген дерек көзінде хұн уәзірі хұндардағы әулеттің тұтастығы мәселесіне ерекше тоқталған. Қытай тіліндегі мәтінде де бұл жайт нақты сөздер арқылы анық көрсетілген. Негізінен алғанда, бұл сөздердің астарында үлкен мән жатыр.

Жесірлер — әулеттің мүшесі

Өмірден озған бауырының әйелі мен бала-шағасының иесіз қалып, жетімдік тартып, қағажу көріп, тіршіліктің тауқыметін тартуына дәстүр бойынша рұқсат етілмейтін еді. Бас иесіз қалған жетім балалардың беті ауған жағына караб, лағып кетіп қалуы — хұндар үшін орны толмас өкініш болатын. Әсіресе балалардың басқа бір әулетке кетіп, тегін ауыстырмауы үшін қолдарынан келгенін аянып қалмайтын.

Жетімдер — әулеттің бас тартуға болмайтын баласы

Көктүрік жазба ескерткіштерінде де түрік «атына» ерекше мән берілген. Түріктің атын тәрік етіп, бөтен жұрттың атын қойғандарға қарсы тұратын. Тағдыр тәлейін, тоқшылық пен ашаршылықты бүкіл әулет бірге көріп, ыстығына күйіп, суығына төзетін. Әулет мүшелерінің қай-қайсысын болмасын «мен өліп кетсем, балаларым мен әйелімнің тағдыры қалай болар екен?» деген күдік пен үрейлі сауал мазаламайтын еді. Өйткені өзінен кейін оның отбасын кімдердің асырап, бағып-қағатыны жайында дәстүрдің жазылмаған заңы бар еді. Әулет сыртқа қарсы біртұтас дене сияқты еді.

Сондықтан болар, хұн уәзірі өз сөзінде Қытайда әулетті құрайтын 11 туыс кісілердің бірін-бірі жатсынып, қырын қараб, тіпті дұшпан санап, өзара қырқысып жататынын айтып өтеді. Хұн уәзірінің мұны айтқан себебі — хұндарда мұндай бассыздықтың болмайтынын түсіндіру еді.

Әулет мүшелерінің қауіпсіздігі сақтандырылған еді

Жұртшылыққа мәлім болғандай, түріктерде әулеттің негізгі тірегі әке, бала және немереден тұратын еді. Ұзатылған қыз бен олардың балалары әулет мүшесі болып саналмайтын. Дегенмен ынтымағын арттырып, абыройын асқақтату үшін әулет мүшелері атаның басшылығымен жиналатын еді. Бұдан да анық байқап, аңғаруға болатын жайт — түріктің әулет жүйесі «сақтандырылған» түрде құрылым, онда әулет мүшелерінің әрқайсысының қауіпсіздігі қамтамасыз етілген еді. Бұл сөздердің б.з.б. 169 жылынан аз ғана уақыт кейін, яғни бұдан 2150*83 жыл бұрын айтылған еді. Бұл әулеттік жүйе одан кейінгі кезеңдерде де аздаған өзгерістермен жалғаса берді.

РУЛАРДЫҢ (СОЙ) ҚАЛЫПТАСУЫ

Біздің бұл жерде қолданып отырған ру, тайпа немесе бодун сөздері қоғамдық өлшемді негіз етіп алып, айтылған терминдер емес. Оның үстіне, ру, тайпа дегеніміздің өзі «артқан сайын бөлінетін немесе .жаңадан пайда болатын қоғамдық бірлестік, қауым» емес пе? Олардың кезеңі мен мекеніне, уақыты мен жеріне қарай құрылымдары да өзгеріске ұшырап отырған. Сонымен қатар біз — социолог емес, тарихшымыз. Сондықтан бұл терминдерді көбіне түрік тарихының белгілі кезеңдерінде өмір сүрген кейбір әйгілі түрік тайпаларының ерекшеліктерңн айқын көрсету үшін қолдандық. Түрік тарихының жасаушы әрі қиратушы ұйытқысы жылқыға мініп, мал баққан түріктер болатын. Бұл түріктер болса ру - тайпаларға бөлініп өмір сүретін еді. Сондықтан ру-тайпаларды зерттеу ісі түрік тарихының ең негізгі мәселесінің бірі болып табылады.

Қан жағынан туыс рулар

Рулар - қан жағынан туыстас ең кіші қоғамдық бірлестік. «Оба» сөзіне ең алғаш рет Енисей қырғыздарының көктүрік қарпімен жазылған жазбаларында кездестіреміз. Кейінірек шеңбер түрінде топтасқан шатыр қауымдастықтарын да «оба» деп айтатын болды.

Оғыш»: ұйғырлар қан жағынан туыс кішігірім руларды «оғыш» немесе «ұғыш» деп атайтын еді. Бұл сөз Анатолияда да кездеседі. Оғыз сөзінің осы түбірден шығуы әбден мүмкін. Ал көктүріктердегі «ұғыш» ұғымының мәні әлі күнге күмәнді. Жазбаларға сүйенер болсақ, Білге қаған өзінің туыстарын да «ұғышым» деп атайтын еді. Сонымен қатар Беш-балыққа қоныстанған басмылдарға да «ұғышым, бодуным» дейтін еді. Қалай болған күнде көктүріктердің «ұғыш» сөзін туыс-туысқандар үшін қолданғандары шындық. Дегенмен біздің түсінігімізше, көктүріктер бұл сөзді ұйғырлар сияқты қандас бауырлардан тұратын шағын рулар үшін емес, үлкен қауымдастықтар үшін қолданатын еді. Жазбаларда жиі-жиі «ұғышым, бодуным» деп айтылғанына қарағанда, ұғышлар бодуннан, яғни тайпалар бірлестігінен кішірек қауымдастықтар болуы керек.

Ұрығ» сөзі көне түрік тілінде қандас ру мағынасына келетін және өте сәтті қолданылған термин болатын. «Ұрығ» немесе «ұрық» сөзінің негізгі мағынасы «дән, нәсіл, ұрпақ және ру» дегенге саятын. Алайда дәл осы сөз көктүрік қарпімен жазылған қырғыз жазбаларынан бермен қарай «шағын, ұсақ рулар» үшін де қолданылатын еді. Анатолияда және Қашқарлы Махмұтта да «ұрығдерік» деген сөз ру мағынасына келеді.

Өзен бойын жайлаған ру - тайпалардың қалыптасуы

Қытай жылнамалары ұйғыр ру - тайпаларының ең шағын бөліктерін «shih», яғни әулет деп атап, олардың ауқымы жайында жан-жақты мәлімет береді. Дегенмен мына маңызды мәселені де ұмытпау керек: Қытайда әулет өте үлкен болатын. Олар да бір-біріне қан жолымен туыс болғанымен, ірі топ құрап өмір сүретін еді.

Илханлы дәуірінің әйгілі тарихшысы Рашидеддин бұл мәселе төңірегінде өте құнды деректер ұсынады. Оның айтуы бойынша «Орхон өзені бастау алатын таулардан 30 өзен тарайды екен. Әрбір өзеннің бойында бір ру немесе оба қоныстанады екен. Осы өзеннің «тоғыз өзеннің» бойында «тоғыз ұйғыр» рулары, «он өзеннің» бойында да «он ұйғыр» рулары өмір сүретін көрінеді. Рашидеддин мен оның төңірегіндегі мамандар бұл аймақты өте жақсы білетін еді. Сонымен қатар бұл мәліметтер де көңіл көншітерлік емес. Сол аймақты және табиғат құбылысын жақсы білетін адамдар ру - тайпалардың туып, қалыптасуы жайында осындай әдемі әрі алдамшы себеп тауып алған еді. Олардың сенімі бойынша, ру - тайпаларды құраған жайт — табиғат пен жағырапиялық жағдай еді.

Әулеттің суы

Екінші ұйғыр қағаны Байанчур қаған түрікше жазбаларында өзінің ру - тайпасы жайында баяндай келіп, «менің руымның суы — Селенгі өзені» дейді. Бұл жайт бізге өзендер мен жылғалардың рулардың қалыптасуында маңызды роль атқарғанын айқындап береді. Анатолияда да «елдер» өзен - сулар мен жайлауларға қарай дамып отырған.

Әулеттен үлкен тайпаларға дейін

Ұйғыр мемлекетінің іргесін қалаған тоғыз оғыздар тоғыз шағын рудан құралған еді. Бұл тоғыз рудың аттарын мекен еткен аймақтарымен бірге өте жақсы білеміз. Негізінен, ұйғыр қағандары осы тоғыз рудың бірі болған «иағлақар» руынан шығатын еді. Жоғарыда атап өткеніміздей, Қытай деректері мұндай шағын руларды «ұйғыр әулеті» деп атайтын еді. Қытай деректерінде баяндалған көктүріктердің аңыздарында айтылатын көктүрік қағандары шығатын «Ашина» әулеті де түріктердің «он оқ», яғни он руының бірі еді. Қытай тарихында әр кезеңде осындай әулеттерді де «әулет» деп атап көрсетеді.

Көктүріктердің аңызына қарағанда, «бұл он ру қасқырдан тараған он ер баладан туып, өсіп-өнген еді. Бұл балалардың әрқайсысы үңгірден шығып, сырттан қыз ұрлап, үйленіп, әулет құрған еді және осы әулеттерден де өз рулары тараған еді». Расында, бұл — аңыз. Дегенмен рулардың пайда болуы да басқаша жүзеге аспайтын еді. Анатолияда да «елдер» «елбасы, ел бегі» және «ел әмірлігі» арқылы дамып отыратын.

ӘСКЕР ЖӘНЕ ХАЛЫҚ

Әскери құрылымнан руларға

Біз бұл еңбегімізде бірнеше рет қайталап айтқанымыздай, түріктерде халық — әскер, әскер де — халық болатын. Әсіресе ұзаққа созылған жорықтарда отбасылар да әскермен бірге жолға шығатын. Ал жорықтардан кейін жасалатын қоныстану және орналасу кезінде де әскери жүйенің нышаны байқалатын. Көктүрік мемлекетінің құрылу кезеңінде мұндай «әскери қоныстану» көбірек кездесетін. Мысалы, Қытай жылнамалары батыс түріктерінің негізін қалайтын он оқ, яғни он рудың осындай әскери жүйенің нәтижесінде пайда болғанын жазады. «Он оқ» ұғымының өзі, яғни бөліктерді оқтарға қарай реттеу де шынында түрік әскери жүйесіне байланысты. Мемлекет дамыған сайын ұйғыр тайпалары Қытай шекарасына кіріп, жаңа қоныстар иеленген. Ұйғыр қағандары бұл қоныстарды «оң және сол шад» деп, жаңа әскери жүйеге негіздейтін еді. Алайда, бұл жаңа жүйе ру -тайпалардың құрылымына да, тұтастығына да ешқандай кері әсер етпейтін еді. Анатолияда құрылған кішігірім түрік мемлекеттері — бейліктерде де әскери жүйе уақыт өте келе этникалық қауымдастыққа айналып кетті.

Тайпа және қауымдастық жүйесінен әскери құрылымға

Түрік тарихында әскери жүйе, жалпы алғанда, ру - тайпалардың жай-күйлері мен құрылымына қарай ыңғайланатын еді. Герман тайпаларында да әскер бөліктері қауымдарға қарай құрылатын еді. Сол үшін ру - тайпалар мен ауылдар жүздерге, және мыңдықтарға бөлінетін еді. Әскери жүйені құрайтын халық та көбіне-көп түрік тайпаларына ұқсайтын.

Отаулардан құралатын ауылдарға ұқсайтын шытыс герман тайпаларының шатырлары мен батыс герман тайпаларының ауыл үйлері басшының үйін айналдыра қоршап орналасатын еді. Сонымен қатар жүздік және мыңдық жүйе герман тайпаларына тек Аттила (Еділ) басшылығындағы хұндардан кейін ғана пайда бола бастаған еді. Көптеген түрік тайпаларының да «жүздік» жүйемен құрылғаны бізге белгілі. Мұның жарқын үлгісін біз «түрікмендердің шежіресі» атты еңбектен көре аламыз.

Шығыс көктүрік мемлекетінде төліш және тардуш әулетінен құралған екі бас қолбасшылық мемлекеттің негізгі әскерін түзетін. Ұйғыр мемлекеті құрылған кезде де текті тоғыз ұйғыр тайпасына үлкен басмыл мен қарлұқ тайпалары да қосылып, 11 тұтықты құраған еді. Бұл тұтықтар әрі әкім, әрі тайпаның бегі және әскери қолбасшы сипатында болатын.

Батыс көктүрік мемлекетіндегі он оқтар болса екіге бөлініп, бес - бес тайпадан әскердің он және сол жағын құрайтын еді. Тақырыпқа катысты мұндай мысалдарды көптеп келтіруге болады. Мәселен, Анатолияда да теке, қараманлы, аққойлы рулары кейін мемлекетке айналған еді.

МЕМЛЕКЕТ ҚҰРҒАН ТӘЖІРИБЕЛІ, ІРГЕЛІӘУЛЕТТЕР

Әйгілі әулеттер

Түрік тарихына өшпес із қалдырған әйгілі әулеттер болды. Бұл жайт — түрік тарихының өзгермейтін шындығы. Қытай жылнамаларында жартылай аңыз түрінде берілетін мәліметтердегі көктүрік мемлекетінің негізін қалаған қағандар да, Ашина әулеті де хұндардан, бәлкім, Мете қағанның тегінен тарайтын еді. Көктүріктердің әулеті 300 жыл, ал Мете қағанның әулеті 700 жыл бойы жұрттың жадында жаңғырып тұрды.

Ұйғыр мемлекеті құлағаннан кейін де, қағандар әулеті шыққан «Иағлақар» руының аты тарихтан өше қоймады. Бұл әйгілі әулеттің аты одан кейін де көптеген дерек көздерінде кездесетін еді. Мұндай қағандар шығатын текті әулеттерге ұйғырлар «ұлы түз, оғыш» деп атайтын еді. Түз, төз деген сөздер көне түрік тілінде көк, тамыр, негіз мағынасына келетін. Оғыш деген сөздің қандай мағына білдіретінін де жоғарыда айтып өттік.

Тектілік деген түсінік түріктерде біршама өзгеше. Мемлекеттің негізін қалаған әулеттен басқа әрбір әулет текті және оның шежіресі болады. Дегенмен түріктер «доғыш», «қылқы», яғни Тәңірі тарабынан ерекше жаратылған тұлғаларға өзгеше қараб, олардың тектілігін ұлықтайтын еді. Мұндай ерекше тұлғаларға Анатолияда «доғышлы», ал қырғыздарда «артық туған» деп атайды. Алайда мұндай жандар ілуде біреу ғана, яғни тек болады. Бәлкім, «текті» және «текес» деген сөздер де осыдан келіп шыққан болар, кім біледі? Анатолияда текті һәм жақсы адам «төре, өзден, сойыақ (ақсүйек), иегін» деп аталады. Қадым түріктерде тектілер «түблүг», яғни түбі терең деп аталатын. Бек кісідүр. Көктүріктерде текті адамды «жүздік» деп атайтын. Анатолияда тексіз адамдарға «доғышсыз», яғни туғансыз деп атайтын. Түріктерде жақсы адамның белгісі байлықпен емес, болмыспен, тектілікпен және Тәңірі берген қабілетпен өлшенетін еді.

ҰЛЫ, ОРТАЖӘНЕ КІШІ ҚАУЫМДАСТЫҚТАР

Кішігірім рулар мен бірлестіктер (әулеттен үлкен)

Үлкен рулар мен ұлы тайпалар кішігірім рулардың біріккен одағынан құралатын еді. Одан кішірек рулар да болатын. Қытай тарихшылары мұндай рулар туралы сөз болғанда, оларды Қытайша «hsing» деген таңбамен белгілейтін еді. Мұндай ру - тайпалар «shih», яғни әулет пен рулардан әлдеқайда үлкен болатын. Бұлар тәуелсіз, өз еріктерімен еркін өмір сүре алатын еді. Ұйғырлардың едиз және секел тайпалары, міне, осындай үлкен тайпалардың бірегейі болатын.

Әулет, ру және тайпаның ерекшеліктері

Батыс түріктерінің негізін қалаған он оқтардың 10 руының әрқайсысы жеке отбасы, әулет немесе ру болып есептелмейтін еді. Бұлар қауым болатын. Қытай деректері тоғыз оғыздардың 9 руы әулет немесе кішігірім ру болатын. Алайда он оқтардың әрбірі руы тоғыз оғыздардың бүкіл одағына тең ру болып саналатын. Қарлұқтардың 3 руы да он оқтар сияқты орта рулардан, яғни қытайша айтқанда «hsing» еді. Сондықтан Қытай деректерін мұқият қараб, зерттейтін болсақ, түрік тарихы үшін өте құнды нәтижелерге қол жеткізуіміз мүмкін.

Үлкен тайпалар және тайпалар одағы

Селенгі, Орхон және Тула өзендерінің бойын жайлаған ұйғыр тайпаларының барлығын бірден төліш деп атайтын еді. Бұлар кең алқапты алып жатқанына және көптеген руларға бөлінгеніне қарамастан, өз арасында қан, мәдениет, тіл, тарих тұрғысынан етене тығыз байланыс бар еді. Мысалы, бұл тайпалар одағы өздерін көктүріктерден бөлек ұстайтын еді. Дегенмен көктүріктермен туыс екенін де білетін еді. Өйткені өздері түрік болатын. Тілдері де түрік тілі еді. Сондықтан өздерінің жырақ аймақта өмір сүріп жатқан түрік тайпасы һәм үлкен Түркістанның бір бөлшегі екенін ұмытқан емес.

Бұл одақтың негізгі тайпалары мыналар: тоғыз оғыз, байырку, буғы, тоңра, төлеңгіт, едіз, шибі, секел, хұн және тағы басқалары. Қытай дерек көздерінде бұл тайпалардың барлығын бөліп-жармастан, бірден «төліш-бу», яғни төліш тобы деп атайтын. Осылайша, ұйғырларды құрайтын бүкіл тайпаларды Орталық Азиядағы өзге түрік тайпаларынан бөліп қарастыратын еді. Кейінірек бұл тайпалардың бәрі ұйғыр аталып кетті.

Орта және тәуелсіз тайпалар

Сонымен қатар тоғыз отыздар, байырқу және қарлұқтар сияқты үлкен ру - тайпалар тәуелсіз, ерікті «бод» болатын. Сондай үлкен, ірі тайпалар үшін «бодун» деген термин де қолданылатын еді. Бұлар да түрік ұлтын құрайтын еді. Тоғыз оғыз, байырқу, бұғы, тоңра, төлеңгіт тайпалары «үлкен, ұлы тайпалар», ал едіз, секел, хұн тайпалары болса «орта рулар» болып саналатын еді.

Тайпалардың басын қосатын көне, іргелі һәм тәжірибелі рулар

Ұйғыр қағанатының іргесін қалаған рулар — тоғыз оғыздар болатын. Сондықтан олар мемлекеттің барлық артықшылықтары мен мүмкіншіліктерін пайдаланатын еді. Ал «қаған әулетіне қыз беруші» бұғы руы болса, Қытаймен шекараны күзетіп, жорықтан түскен олжаны бөлісе салатын еді. Сондықтан оларда күн өткен сайын өрісін кеңейтіп, өсіп-өне түсті. Байырқұлар VI тасырдың бас кезінде бүкіл ұйғыр тайпаларының басын біріктіріп, бір мемлекет құрған еді. Сонымен қатар көктүріктердің қағаны Қапаған қағанды шайқас алаңында шейіт етіп, үлкен атақ-абыройға ие болған еді. Міне, осындай маңызды кейбір оқиғалар да ру - тайпалардың даңқын асырып, олардың өсіп-өнуіне жол ашатын. Мұндай мысалдарды Салжұқ мемлекеті кезеңіндегі Анатолиядағы түрік тайпаларынан көптеп кездестіруге болады.

ТҮРІКТЕРДЕ ҰJIT ТҮСІНІГІ

«Бодун» — қазіргі қолданыстағы ұлт деген ұғымды білдіреді. Ұлт - тілі, мәдениеті, тарихы ортақ және белгілі бір аймақта ұзақ уақыттан бері бірге өмір сүретін адамдардан құралған қауымдастық. Егер осы ұғымға келісетін болсақ, қадым түріктердің тілдік қолданысындағы «бодун» сөзінің де ұлт деген мағынаға толық сәйкес келетінін айқын аңғаруға болады.

Көне түріктерде «бод» деген соз тәуелсіз, еркін, өз қағаны бар және ел болған түрік қауымдастығы мағынасы келетін еді. Анатолия түріктері арасында кең таралған «бой» сөзінің түбірі де көне түрік тіліндегі осы «бод» сөзінен тараса керек. Бой сөзінің негізгі мағынасы, тұтастай алғанда, адамның дене мүшесін білдіреді. Сонымен катар қоғамдық бірлестік, қауым, тайпа, жамағат деген мағыналарға да келеді. Біздің түсінігімізше, көне түріктер ұлттың ұйытқысы болатын, оның негізін қалайтын, қуатты және сенімі берік қоғамдық бірлестіктерді «бод» деп атайтын еді.

«Бодун» және ұлт

Осы орайда айта кетерлік жайт «Бодун» сөзі де «бод» деген түбірден тараса керек. Басқаша айтқанда, «бодун» сөзі «бод» түбір сөзі бен «ун» жалғауынан туындаған болуы мүмкін. Бір қауымның немесе тайпаның бодуын аталуы үшін де кейбір ерекшеліктері болуы қажет еді. Түріктердің түсінігінде бір ұлт «елі бар бодун» және «қағаны бар бодун» деп екіге бөлінетін. Сонымен қатар қарлұқтар сияқты қуатты тайпалар қағаны мен елі болмағанына қарамастан, бод әрі қарлұқ бодун деп атала беретін. Өйткені, олар тарих бойынша көктүріктермен салыстырғанда кішігірім қауым болғанымен, ұлт ретінде ұйыса білген еді. Көктүріктерге бағыныштылық және түрік тілінде сөйлеп, түрік мәдениетінің бір мүшесі болуы — олардың бөлек, жеке «бодун» деп аталуына кедергі келтірмейтін еді.





ЕРОЛ ГҮНГӨР

(1938-1983 жж.)

Танымал қоғам қайраткері, ғалым, публицист Ерол Гүнгөр 1938 жылы Түркияның Қыршехир қаласында дүниеге келді. Қыршехирдегі соңғы шайхылардың бірі болған атасы Қажы Хафызоғлуның тәрбиесінде өскен бала Ерол жас кезінен бастап Османлы мәдениеті, дін, руханият туралы терең мәлімет алады. Туған қаласында мектеп бітіргеннен кейін Стамбул университетінің заң факультетіне оқуға түседі. Мұнда оқып жүріп Стамбулда Зия Hұp, Нұреттин Топчы сияқты ғалымдар мен Нежіп Фазыл, Сезаи Каракоч сынды ақын-жазушылардың сұқбаттарына қатыса бастайды. Солардың әсерімен және профессор Мүмтаз Тұрханның бағыт сілтеуімен құқықтану бөлімінен әлеуметтік-қоғамдық психология бөліміне ауысып кетеді. Университетті тәмамдағаннан кейін ұстазының жанында қалып, оның ассистенті болады.

Студенттік жылдарда қолына қалам алған Ерол Гүнгөр «Дирилиш», «Төре», «Түрік әдебиеті», «Доғуш», «Иені душінже», «Хамле» деген журналдар мен «Иені Стамбул», «Орта доғу», «Хергун», «Миллет» атты газеттерге мақалалар жариялай бастайды. Көпшіліктің көкейіндегі мәселелерді қозғаған тұшымды, тұжырымды, ойға бай мақалалары оқырманды баурап алады.

1965 жылы докторлығын қорғаған Ерол Гүнгөр 1966-1967 жылдары АҚШ-тың Колорадо университетінде жұмыс істейді, тәжірибе жинақтайды. Елге оралғаннан кейін Стамбул университетінің психология бөлімінде профессор болады.

1982 жылы Кониядағы Селчук университетіне ректор болып тағайындалады. 1983 жылы қайтыс болғанға дейінгі аз ғана уақыттың ішінде бірнеше ғылыми зерттеу институтын, университеттің жеке ауруханасын және факультет ашып, іске қосады. Сонымен қатар ол өмірінің соңғы жылдары өзі жетік меңгерген француз, ағылшын, араб және парсы тілдерінен көптеген аудармалар жасайды.

Тарихқа, дін мен руханиятқа, мәдениет пен әдебиетке, философия мен социологияға және психологияға қатысты көптеген еңбектер жазған Ерол Гүнгөр бір сөзбен айтқанда, жан-жақты ғалым. Бұл тұрғыдан алғанда, Зия Гөкалптың ізбасары болып табылатын ол «Тарихте түріктер», «Исламның бүгінгі мәселелері», «Ислам тасаууфына бакышлар», «Милли күлтүр уе ислам», «Күлтүр дегишмелері уе миллиетчілік», «Туркиеде батылылашма» және тағы басқа көптеген кітаптардың авторы.

Біз төменде профессор Ерол Гүнгөрдің «Култір дегишмелері уе миллиетчілік (Мәдени өзгерістер және ұлтшылдық)» атты кітабынан үзінді жариялап отырмыз. Аталмыш кітапта автор тарих, тарих философиясы, мәдениет, мәдени өзгерістер және ұлтшылдық туралы ойларын тұжырымдайды.

МӘДЕНИ ӨЗГЕРІСТЕР ЖӘНЕ ҰЛТШЫЛДЫҚ

Ұлттық тарих мәселесі 1

Социолог Карл Манхейм «қоғамның әлеуметтік және тарихи құрылымы туралы ең айқын көзқарасқа адам қоғамның өрлеу барысында яки құлдырау кезеңінде ие болады» деп жазған еді. Расында, негізінен қоғамның үлкен өзгеріске ұшыраған, дәлірек айтқанда, өрлеу немесе құлдырау кезеңде тарихқа деген ынта да арта түседі. Тарихшылар мен социологтар тарихқа деген бұл құмарлықтың себебін ойға қонымды пікірлер арқылы түсіндіруге ұмтыла отырып, бірауыздан, бүгінгі күнді білу үшін кешегі күннен қалай келгенімізді аңғарып қарау қажеттігін ескертеді. Олар өткен оқиғаларды зерделей отырып, сол оқиғалар арсында жалпы қорытынды жасауға жол ашатын себеп-салдар байланысын табуға тырысады. Дегенмен адамдардың тарихқа деген ынталары көбіне-көп мұндай ғылыми зерттеулер туралы ниеттен тысқары болады. Әсіресе қоғамдық өзгерістің соңы үлкен қиыншылықтарға ұласып жатқан уақытта тарих жаңа қоғамдық, құрылыстың бастауына айналады; адамдар тығырықтан шығудың жолын тарихтан қарастыра бастайды, өткеннен табылатын үлгіге қараб қоғамдық жүйені оңдауды ойлап, келешектен үміттенеді.

Тарихқа деген бұл екі түрлі ынта-ықылас бір-бірінен мүлдем өзгеше сипатта. Тарихты білуге арналған объективті ынта, өткеннің қойнауында қалған шындықтарды жарыққа шығаруға жарайтын болса, тарихтың өмір сүруі үшін жұмсалған қажыр-қайрат шындықтардың сол қалпында, өзгеріссіз көрілуіне кедергі келтіретін «көңілі бос қамалдың» қалануына әкеп соқтырады. Сондықтан бізге қарағанда, Батыс мемлекеттері өз тарихтарымен әлдеқайда жақын деп айтуға болады. Олар өткен мен бүгін арасындағы сабақтастықты жақсы пайымдай біледі, сол үшін де өткенмен өмір сүре алады. Оған керісінше, батыстық өркениет көшіне ілесуге жан - дәрмен ұмтылған кезде үлкен қиындықтарға тап болып, тығырыққа тірелген елдерде өткенді кайта тірілту бағытында жасалған еңбектер өткеннің сөніп, оның тез өліп кетуіне жол ашуда.

Қазіргі заманға тиесілі қоғамдық, әлеуметтік және психологиялық қиыншылықтар мен індеттердің жауабы, емі, әлбетте, тек қана өткен күннен табыла бермейді. Тоқырау кезеңдерінде кейбір топтар өткендегі алтын дәуірді аңсайтын болса, енді бір топ та алыс болашақта орындалады деп ойлайтын қияли қоғамның арқасында бақытты болуды армандайды. Сондықтан, социалист утопия да тура дәстүршіл утопия сияқты, «шындықтан алыс», сол үшін ол бақытқа жеткізетін жол болып табылмайды. Төменде біз, негізінен, дәстүршілдік утопиясы туралы сөз қозғайтын боламыз. Сондай-ақ біз өткендегі тарих түсінігіне шолу жасай отырып, расында тарих түсінігінің қалай болуы керектігіне тоқталамыз.

Әуелі айта кетерлік жайт: өткенге қимас сезіммен, сағынышпен қарау және жиі-жиі ол туралы сөз қозғау — біздің бүгінгі жағдайдан, түрлі қиыншылықтардан риза емес екенімізді һәм болашаққа деген күңгірт көзқарасымызды, бағдарсыздығымызды әйгілейді. Сонымен қатар мұндай сағынышқа салғырт караб, өмір сүріп жатқан ортаға тоқмейілсу білдіріп, отан риза еместерге «қияли» я болмаса «кертартпа» деудің өзі де бізді жаңылыс жолға бастауы мүмкін. Дүниенің тек қана жақсылыққа қарай дамып бара жатқанын айтып, табандап тұрып алу да оның тек көлеңкелі тұстарын көріп, жабырқау жүрумен бірдей догмалық сенімнен басқа ештеңе емес. Ең баста, келешек және бүтін деген ұғымдардан біздің не түсінетініміз анықталуы тиіс. Өткен — қазіргі сәттен бастап алғашқы адам жаратылғанға дейінгі аралықта өткен уақыт емес. Ол тарих кітаптарында жазылған жайттар ғана емес. Әрбір адамның сағынышпен еске алатын өткені осы үлкен уақыттың шағын ғана бөлшегі болып табылады. Ол адам түйсігінде өмір сүретін «субъективті өткен шақ». Осылайша, біз білмейтін немесе қабылдамайтын кезең біз үшін өткен болып саналмайды. Бүгін деген ұғым болса — көп жағдайда адам өмірінде өткенімен салыстыратын бөлшегі. Келешек болса, өмір сүріп жатқан сәттен бастап белгісіз болашаққа, дегенмен, негізінен, өміріміздің ақырғы сәтіне дейінгі аралықты қамтитын уақыт өлшемі. Міне, осы уақыт өлшемдеріндегі оқиғалар біздің өткенімізбен немесе тарихпен байланысымыздың анықталуында шешуші қызмет атқарады.

Өткенімізге сағынышпен қараудың негізгі себебі адамдардың қашып құтылатын жер іздеуінде ғана болып тұрған жоқ, керісінше, олардың одан да жақсы жүйе құруға талпыныс жасауында жатыр. Мәдениет пен өркениеттің адам бақытына нұқсан келтіретінін алға тартқан Руссо мен Фрейдті қосқанда, әлі ешкім өткеннің әділетсіздіктері мен қиыншылықтарын немесе адам ағзаларын азабы мол іске жұмылдырған алғашқы қауымдық құрылысқа қайта оралуды армандаған емес. Өзінің өткен өмірін сағынып отырған қария мен көне дәуірді көрмесе де оны аңсайтын жас жігітті салыстырып қарасақ, онда жас жігіттің болашағының жарқын болғанын қалайтыны белгілі болады; оның өткенге көзқарасы өте белсенді.

Өткен өмірден сағынышпен еске алынатын нәрселер — біздің бүгінгі күні мақұрым болған құндылықтарымыз. «Жоғалтқан жәдігеріміз» өткеннің қай кезеңінде ең жоғары деңгейде болған болса, сол дәуірді аңсаймыз. Ешбір мұсылман Исламнан бұрынғы қараңғылық, дәуірін немесе Исламның құлдырау кездерін сағынбақ емес. Исламның алтын ғасыры - хазіреті Мұхаммет пайғамбардың және әділетті төрт халифаның дәуірі; дінге қатысты қандай да болмасын бір мәселе туындаған кезде, мұсылмандар оның шешімін сол дәуірге караб табуға тырысады. Османлы империясында Қануни Сұлтан Сүлеймен патшалық құрған жылдар ең жақсы кезең болып саналатын еді; бүкіл реформалар мен жаңарту әрекеттерінің арғы жағында елді «Ғази Сүлеймен Хан» дәуіріне қайта қол жеткізу мақсаты тұратын. Ең алғаш Танзиматтан кейін барып түрік зиялылары алтын ғасырды «бүгіннің» ішінен, яғни, дәлірек айтқанда, қазіргі таңда өмір сүріп жатқан Еуропа мемлекеттерінен іздей бастады. «Заманауи өркениет деңгейі» деп аталатын және ең кем дегенде екеуі түрікше емес осы үш сөздің мағынасы, барлық жақсылық пен барша ізгілік атаулының бүгінгі батыс әлемінен бастау алуына келіп тіреледі. Осы танзиматшыл ой - таным үрдісінің қазіргі өкілдері, негізінен, «социалист утопияның» құшағына берілген. Олардың пікіріне құлақ асар болсақ, келешекте құрылатын және тарихта теңдесі жоқ «толық тәуелсіз, ықпалдан құтылған, қанау болмайтын, жұрттың бәрі бір-бірімен тең дәрежеде өмір сүретін Түркияда» халық бақыттан басы айналады екен.

Бақытты еткеннен іздейтіндердің алға тартатын, арқа сүйейтін қуатты қамалдары бар: тарихымыздың байлығы мен ұлылығы! Әсіресе ол тарихтың ұлылығы мен бүгінгі тарихтың ұсақтығы салыстырылған кезде дәстүршілдер өздерінің дұрыс жолда екеніне толық сенгендей болады. Расында, олардың жанарларында жылт еткен өткеннің жарқын елесінің өзі бірнеше ұрпақты ерекше мақтаныш сезіммен тәрбиелеуге жетерліктей қуатты.

Бүгінгі күн тұрғысынан алғанда, өткен мен бүгін арасындағы негізгі шекара Республиканың жариялануы болып табылады. Басқаша айтқанда, қазіргі түрік зиялысы өткенді еске алып, одан үлгі алу туралы ұсыныс айтқанда, негізінен, Республика құрылмай тұрған кезенді меңзейтіні анық. Республиканың ерекшеліктері арасында саналатын жайттардың көбі ел арасына бұрыннан ене бастағанына қарамастан, Республика тұсындағы реформалар дәстүрлі түрік қоғамы мен батыстық бағытты таңдаған түрік коғамы арасындағы қайшылығы көп алшақтықты ашып, асуы қиын дуал сияқты өріле түсті. Одан бұрынғы өмір, яғни өткеннің шекарасы туралы жұртшылық бірауыздан келіскен пікір жоқ. Кейбіреулер оны ең көне түрік тарихына дейін апарғысы келеді, алайда ол алғашқы республикашылар сияқты екі арадағы мұсылмандық дәуірді шығарып тастамайды. Дегенмен бізде өткен туралы сөз бола қалған жағдайда әңгіме көбіне-көп қазір де жанымызда асқақ туындылары мен мұндалап тұрған, қолымызды созсақ жетердей көрінетін Османлы кезеңіне өздігінен ойыса жөнеледі.

Тек қана тарихи тұрғыдан салыстырып қарайтын болсақ, Османлы империясы кезеңінің казіргі Түркиядан оқ бойы озық тұрғаны айдан анық. Түркия елу-алпыс жылдан бері өрлеу үстінде, түрлі өндіріс ошақтары артып, қарқынды дамып келеді; дегенмен Түркияның әлемдегі күш-қуаты мен маңызы артудың орнына, кеміп бара жатыр. Империяның ең әлсіреген соңғы жылдарының өзінде Түркия әлемнің қуатты державаларының қатарынан орын алатын. Шекарасы орасан, табысы мол, стратегиялық маңызы зор және айтар сөзі өтімді болатын. Арамызда кейбіреулер ол кезеңді қолға қылыш алып, өзге жұртты жаулаумен ғана айналысқан, дәлірек айтқанда, өркениет пен мәдениетке мән бермеген адамдардың дәуірі деп қарайды. Алайда Түркияның бүгінгі қарқынды дамыған өндіріс күшіне қарамастан, қазіргі таңда әлемнің бір бұрышынан бір қарыс жер ала алмайтынын ұмытпауымыз керек. Түркияның бұрындары Англия, Франция, Ресей сияқты қарсыластары болатын, Республика дәуірінде келешек ұрпаққа атажау ретінде Греция айтыла бастады. Бүгіндері мемлекеттік лауазымды қызметтің жоғары жағында орын алып отырған көптеген шенеуніктердің империя тұсында ең қарабайым қызметке жарарлық қана деңгейде екені де белгілі. Қоғамдағы әлеумет пен басшылық арасындағы байланыс қазіргі жағдаймен салыстыруға келмейтіндей керемет жолға қойылған болатын. Зиялылары мен ғалымдары бізден мүлдем бөлек танымдық бағытта жұмыс жасағанымен, өз салалары бойынша бізден әлдеқайда озық тұр. Диуан әдебиеті шеңберінде ескі ақындарымыздың орнын басатын ақынды қазір тауып бере алмаймыз. Медресе ілімінде қол жеткізген олардың жетістіктерін біз заманауи ғылымда қайталай алмай жатырмыз. Зиялыларымыздың көбі тіпті дұрыстап түрікше де жаза алмайды. Ең алдыңғы қатарлы зиялыларымыздың өзі ауыз толтырып мақтанарлық бір нәрсе іздегенде, айналып барып, қайтадан сол ескі күндерді еске алумен шектеледі. Тек ұсақталып қана қоймадық, өзімізді ұсақ көруге де етіміз үйреніп кеткендей.

Бүкіл бұлар Республика дәуірін қаралап, жамандау және көне саяси-әлеуметтік жүйені қайта орнату үшін себеп бола алмайды. Алайда бізге бөлініп, ыдыраған империяның құрамынан тәуелсіз бір мемлекет құрап берген қымбатты кадрлардың өзі империя тұсында тәрбие алғаны — өткенді аңсатар негізгі себептердің бірі болып табылады. Сонымен қатар, бәрімізге белгілі, әр кезеңде және әр жерде болғаны сияқты, біздің ескі мемлекетімізде де әділетсіздіктер орын алатын. Онда да қабілетсіз басшылар болды, тіпті келеңсіз оқиғаларға кездесіп қалуымыз да ғажап емес. Дегенмен мұндай жағдайларға әркез кезектен тыс, жалқы сипат беріліп отырған. Оның үстіне, біздің тарихымызда қазір еске алғанда ұялатындай, жүзіміз қызаратындай сорақылықтар болған емес.

* * *

Тарихымыздың ұлылығы біздер үшін күш-қуат береді, әрі әлсіздікке итермелейді. Ойдан-қырдан жиналған ұлт болмағандықтан, кейбір зиялылардың жүрекке қаяу түсіретін қарау әрекеттеріне қарамастан, мақтанышымыз аяққа тапталмай, болашаққа үлкен үмітпен тіке қарай аламыз. Кеше ұлы болғанымыздай, ертең де ұлы бола алатынымызды ойлап, шабыттанамыз, қанаттанамыз. Алдымыздан шыққан барлық қиындықтарды ұлт ретінде сабырмен қабылдап, салиқалы шешім шығаруға тырысамыз; өйткені өткен тарихымызда да осындай қиындықтарға кез болып, бәрінде де салиқалы сабыр мен парасат - пайымның арқасында жеңіп шыққанымызды жақсы білеміз. «Маңайда артынан еретін есті адам жоқ па?» деп қиналған кезде де, түрік ұлтының тығырыққа тірелген қандай қиын-қыстау шақтардың өзінде болмасын жол бастар көсемдердің басшылығымен аман қалғанын түйсігімізбен сезінеміз. Осы тарих түйсігі арқылы артымызда шексіз өткеннің бар екенін һәм алдымызда да шексіз бір болашақтың боларын ойлап, осындай оймен қуаттанып, жігерленіп іске кірісеміз. Түйіп айтқанда, «ұлы тарих» дегеніміз «ұлы ұлттық тұлға» деген мағынаға келеді. Бізде осындай тұлғалық сипат сыйлаған өткенімізді ұлықтаудан, оны құрметтеп, ардактаудан артық қандай табиғи сезім болуы мүмкін?

Дегенмен өткен тарихымыз кейде шағылысып, келешекті көре алмайтындай көзімізді қарықтырып, бізді шындықтың ауылынан аластатып жіберетіні де бар. Ол өткен шақта емес, бүгін өмір сүріп жатқанымызды, сондықтан алдымыздан шыққан мәселелердің шешімін тек қана бүгінге қажетті білік пен құралмен таба аларымызды ұмыттырып жіберетіндей болады. Кейбіреулер сауда мен өндіріс саласындағы келеңсіздіктерді көріп, көне «лонжа» жүйесін аңсайды, қайсібірі үкіметіміздің сыртқы саясаттағы дәрменсіздігіне куә болғанда Қануни сұлтан Сүлейменнің Францияның патшасына немесе Британияның патшайымына жазған өктем хаттарын еске алады, енді біреулер мінез-құлықты түзеу мақсатында тарикат жүйесін қайта қалыптастыру үшін не істеу қажеттігін зерттей бастайды. Бұған қоса, саяси тұрақтылықты орнықтыру үшін жаңа Ататүріктің келуін күтіп жүргендер, балаларымыздың бойына өткен тарихымыздың даңқты беттерін көбірек сіңірген сайын, олардың парасат - пайымы толысқан кемел адамға айналарын айтатындар, сондай-ақ көне киім үлгілері мен дәстүрлерден бақыт іздейтіндер жеткілікті. Алайда өткенге қос қолдап жабысып, одан айырылмаудың бүгінгі күн үшін қиындық туғызар тарабы, көнеге оралуға ауған аңсар ғана емес, оның көнеден жеткен жәдігерлерді өзгертуге қатысты пікірлерге табан тіреп, қарсылық жасауы. Төңкерісшілеріміз өткеннен жеткен барлық мұраларды қор тұтып, оларды құртудың қамын жасап жатқан болса, дәстүршілдеріміз сол өткеннен жеткен жәдігерлерді алақанына салып, отан зәредей қылау түсірмей сақтауды ойластыруда.

Төңкерісшілдердің тарихымызға неліктен жау болғаны немесе марксистердің отан неге өзгенің дайын көзілдірігімен қарайтыны біздің тақырыбымыздың тысында. Біз бұл жерде тарихымыздың ықпалымен бүгінгі күннің мәселелері үшін көненің тасасынан шешім іздегендердің ой - танымына тоқталғымыз келеді. Біздің ойымызша, қателеріміздің түп-тамыры мынада жатыр: өткенімізден ұнаған жайттар — іс-әрекеттер, құрылымдар — көзімізге іліккен сайын, жүрегімізге жеке-жеке жылы тиген оларды қайтадан сол қалпында қабылдағымыз келеді. Алайда жалқы тұрғанда әсем болып көрініп тұрған жайттардың белгілі бір бүтіндік ішінде ғана өзіндік мағынаға ие болатынын, тұтас дүниенің ішінен шығарып алғанда жансыз, рухсыз болып қалатынын ұмытып қаламыз. Өткеннің тұтас әлемінің құрамдас бөлігі болып табылатын нәрселердің жаңа өмірге сол қалпында алынуы мүмкін емес; сонымен қатар қазіргі заманда олардың белгілі мөлшерде өзгеріске ұшырайтынын, кейбір тұста сәйкестендіріліп, енді бір тұста мүлдем жоғалатынын есепке алған кезде ғана өткенге көзқарасымыз шындыққа жақындай түспек.

Бізді жоғарыда аталған қателікке ұрындыратын түйсігіміздің жаңылуы болса керек. Кеше мен бүгінді салыстырып қарағанда, негізінде, бір-бірімен тең емес нәрселерді тең көреміз. Көз алдымызда бір бүгін және кешеден әрі қарай ұзыннан ұзақ өткен өмір бар. Бұл өткен өмір өзінің ішінде бір-бірінен бөлек бағытта, өзгеше түрде, басқа-басқа уақыттарда өрбігеніне қарамастан, бүкіл осы өзгеше мекен мен уақытқа тиеселі нәрселер біздің түсінігімізде тұтас бір бүтіннің бөлшектері сияқты болып тұрады. Мұндай тұтастық оқиғалардың өзінде жоқ; оларды біз — ойлауға жеңіл болсын деп — жүйелеп қойғанбыз. Сондықтан ойша оңай болып көрінгенімен, қалауымызға қарай өткеннен бір нәрсені алып бүгінге орналастыртыру, расында, мүмкін емес. Бұл Білге қағанның біліктілігін, Алпарсланның қылышын, Мәулана Румидің даналығын, Жүніс Әмренің жүрегін, Иылдырым Баязидтің батырлығын, Қануни Сүлейменнін айбарын, Синанның өнерін, төртінші Мұрат патшаның билігін, катип Челебидің ілімін, Абдулхамид сұлтанның ой ұшқырлығы мен парасатын және сондай көптеген қасиеттерді жинап, жинақтап, соның бәрінен бір адам жасап, содан кейін шляпа кигізіп, оны жиырмасыншы ғасырдың екінші жартысында Зейтінбұрны ауданына отырғызып қоюға ұқсайды.

Түркияда мұндай түйсік жаңылысына ұшырағандардың арасында тек тарихтың тұңғиығына оралғысы келетіндер ғана емес, сонымен қатар тарихтан теріс айналып, өткеннен қашқысы келетіндер де бар. Өткенімізді ұнатпайтындар сол өткен тарихымыздың оп-оңай қайта оралуынан үрейленіп, қорқады. Сондықтан олар дәстүрге мойынсұнып, оны құрметтейтін жандарды «көне дәуірді қайта орнатқысы келетіндер» деп кінәлайды. Үрейге бой алдырғандары соншалық — көне дәстүрдің қайта келмеуі үшін, сондай ниеттің өзін тұншықтырғысы келіп, көбіне, тіпті, материалдық жаза қолдануға дейін барудан тайынбайды. Республика кезінде «керітартпа» деп айыпталып, темір торға қамалған көптеген жандарды білеміз. Материалдық жазалармен бірге, қолдан жасалған әлеуметтік ауыр шарттар мен рухани қысымшылыққа ұшырап, қорланған, ар-намысы аяққа тапталған адамдар мен топтар қаншама? Саяси партиялар, мәдениет ошақтары, түрлі мамандық одақтары әр кездері осындай айыптауға ұшырап, қуғын көрген.

Тарихи өткенді қайта тірілту туралы тілек кейбір адамдардың түйсігінде өмір сүріп жатқан бұлыңғыр арманнан шытып, саяси тақырыпқа айнала бастаса, дәлірек айтқанда, бір елде адамдар қоғамдық жүйені өткен тарихтан үлгі алып құрғысы келсе немесе сол үлгіні қайта орнатқысы келсе, мұндай тірлік қандай нәтиже беруі мүмкін? Мұндай сұрақ әуел баста мағынасыз болып көрінуі мүмкін; дегенмен, жоғарыда айтылып өткендей, Түркияда осындай сауалға жауап іздеп шарқ ұрған және соның салдарынан төңірегіне зияндық жасап жатқан көптеген адамдар бар. Бұлар кейбір дәстүршілдердің бір күні өткен дәуірлерді қайта тірілтуінен қорқып, соның алдын алу үшін жан ұшырып жүр. Егер олардың күмәндері шындыққа айналар болса, яғни өткенді қайта тірілту мүмкін болса, онда ол өткен жоғалып кетпей, бүгінге дейін жалғаса берген болар еді. Өлі жанның тіріліп келгені бар ма? Алайда марқұм туралы жақсы естеліктер жасай береді және ол туралы ізгі сөздер ешкімге зиянын тигізбейді. Сонымен қатар өмір бүкіл қиялдардан күшті, ол адамдарды әрқашан өзгеріп отыратын шындықтарға үйренуге, жаңа жүйеге мойынсұнуға мәжбүр етеді. Өте жақсы көретін ет жақыныңызды жоғалтқан уақытта бұл дүние сөзге мағынасыз, өмір сүруге тұрмайтындай бос болып көрінуі мүмкін, алайда қалған ғұмырыңыздың барлығын жоқтаумен өткізе алмайсыз. Сондай-ақ ешқандай жақыныңызды жоғалтпағандай, ондай ештеңе болмағандай әсермен де өмір сүру мүмкін емес. Бір жағынан, өлім өзімен бірге бір нәрселерді алып кеткенімен, екінші жағынан, өмір жаңа дүниелерді сыйлай береді; әкеңіздің өліміне қабырғаңыз қайысып, қайғырғаныңызбен, дүние есігін жаңа ашқан сәбиіңіз сізді қуанышқа бөлейді, қайғыңызды жеңілдетеді. Қорыта айтқанда, өмір өзені өзгеріп ағып, алға қарай жылжи береді.

* * *

Енді мынадай сауалдың алдымыздан кесе көлденең шығуы мүмкін: сонда тарих іске алғысыз болғаны ма? Оның бізге берер ешқандай пайдасы жоқ па? Адамдардың тарихқа деген ынтызары ешқандай қоғамдық, әлеуметтік және объективті шындыққа жанаспайды ма? Түптеп келгенде, осы зерттеу жұмысымызға негіз болып отырған да осы сұрақ. Тарих бізге не береді, не беруі мүмкін?

Қазіргі заманғы тарих ғылымы пайда болғанға дейін адамдар тарихты, негізінен, екі мақсат үшін пайдаланып келді. Бұлардың біріншісі, өмір сүріп жақтан кезенді өткен тарихпен байланыстыру арқылы оған ресми сипат алып беру болатын. Сондықтан жақын заманға дейін жазылып келген тарихтың көбі, негізінен алғанда, белгілі әулеттердің тарихы болып келді. Мұндай тарих кітаптары кез келген елде үстемдік құрып отырған әулеттің немесе топтың билікке қалай келгенін және оған қалайша лайық болғанын тәптіштеп жазатын еді. Ондағы оқиғалардың көбі осылай өрбитін. Сол сияқты, қоғамдық өмірдің белгілі қағидалары мен, әсіресе оның моральдық жүйесіне қасиетті мұра ретінде қарау да сол мақсаттың аясына кіретін. Бұны қысқаша түрде «билікті сақтаудың амалы» деп қарастыруға болады. Бұл билік ел басқарып отырған басшылардың ғана емес, сонымен қатар ахлақтың, моральдың, салт пен дәстүрдің де билігі болып табылатын.

Ал тарихты білудегі екінші мақсат өткенге қараб келешек туралы сәуегейлік жасауға ұмтылу және алдағы «тағдырдың» қалай өрбитінін анықтау болатын. Көне замандарда көбіне осы екі мақсаттың екеуі де көзделетін. Дегенмен тарихты тағдырмен сабақтастырып қарау туралы пікір жаңа заманның жартылай ғылыми тұжырымдарына да еніп отырғанын жоққа шығара алмаймыз.

Тарихтың қолданатын материалы — «өткен оқиғалар». Бұлардан адамдардың келешегі туралы немесе Тәңірдің бұйрығы жайында, сондай-ақ дүниенің бастауы мен соңы төңірегінде тұжырым жасауға ұмтылған әрекеттердің ешқайсысы да ғылыми негізге жанаспайды. Тарихтың ғылым саласы ретіндегі орны туралы да көп жайттың бетін қайыруға болады, алайда қазір біздің алға қойған мақсатымыз бұл емес. Тарихтың ғылым салалары арасындағы орны қандай болмасын, адамдардың оны өте қадір тұтып, ерекше маңыз беретіні және ең құрметті ғылым ордаларының өзінде тарихқа айрықша қарайтыны айдан анық. Дегенмен бүгінгі күні тарихтың жоғарыда айтылған екі мақсатқа қызмет етпейтіні, оның орнына болжам - жорамалға есігі айқара ашық оқиғалардың объективті түрде анықталуына жұмыс жасайтыны белгілі. Бұл орайда, тарих гуманитарлық ғылымдардың бірі және ғылым тарихы, қоғам тарихы, экономика тарихы, мәдениет һәм өркениет тарихы т.е.с. салаларға бөлінеді. Күмәнсіз, тарихтың бұл салалары механикалық оқиғалардың тізбегінің жиынтығынан ғана құралмайды, көбіне бұл оқиғалар өзімен бірге пікірлер де ала келеді. Тіпті, зерттеу нысанына айналған оқиғалардың өзге жүздеген, мыңдаған оқиғалар арасынан тандап алынуының өзі белгілі бір болжам - пікірдің нәтижесі болса керек. Алайда бұл пікірлерді оқиғаларға таңылған «тағдырдың» белгілі бір көріністері ретінде қабылдауға болмайды. Тарихтың мағынасы да осында жатыр: бүгінгі күннің мәселесін шешіп алуға ұмтылғанда өткен мысалдар арқылы келген түйін -пікіріміз. Осыған орай, ғылым философиясының білгірі К. Поппердің ойын бөлісе кеткенді жөн көріп отырмыз: «...Табиғат та, тарих та бізге не істеуіміз керек екенін үйрете алмайды. Құбылыстар, мейлі ол тарихи немесе табиғат құбылысы болмасын, біздің таңдайтын мақсатымыз бен бағытымызды айқындаушы бола алмайды. Табиғат және тарихқа белгілі бір мақсат пен мағына беретін біздерміз. Адамдар тең емес, алайда біз тең құқылы болу күресуге шешім қабылдай аламыз. Дәл осындай жайтты өмірдің мағынасы үшін де айтуға болады. Өмірде алға қоятын мақсатымыздың қандай боларын және қай бағытта жұмыс жасайтынымызды анықтау өзіміздің қолымыздағы нәрсе.

Бұл мағынада, яғни жеке алғанда моральдық сипаты жоқ ғылым саласы ретінде тарихтың қаншалықты пайдалы екенін дәлелдеп жатудың қажеті жоқ. Дегенмен жұртшылықтың тарихты тек осы мақсатта ғана қолданбайтынын да білеміз. Сондықтан тарихи зерттеулерден басқа, тарихтың қоғамдық қызметі де бар болып табылады. Қызық, тарихтың бұл қызметі ғылыми тарих түсінігіне кереғар немесе қияли, бос сенімнен ғана құралған ба?

Қазіргі заман тарих ғылымының пайда болуымен бірге адамдардың сол кезге дейін күтіп жүргендері екінші кезекке ысырылып қалды, адам ойының өткенге деген көзқарасында елеулі өзгеріс болды. Қазіргі заманғы тарих түсінігі бір жағынан аналитикалық көзқарас әкеле отырып, екінші жағынан көне нанымдарға сүйенетін пікірлерді ығыстырып шығарды. Көне тарих адамдардың жалпы дүниетанымының ішінде және оны қуаттайтындай елеулі орын алатын еді; тіпті, тарих дүниетанымның сүйенер негізгі факторлардың бірі болып табылатын. Адам қайдан келді, әлем мен жұлдыздар қалай пайда болған, адамның жаратылыс ішіндегі алар орны және қызметі қандай? Адамзаттың осындай мәңгілік сауалдары таяу уақытқа дейін әртүрлі қоғамда өз жауабын табатын; белгілі бір тарих түсінігі оларға жауап беріп келді. Оның үстіне, бұл сауалдардың жауаптарын философия, теология немесе тарих ғылымымен айналысатын белгілі бір топ қана емес, жұртшылықтың бәрі де білетін еді. Бүгінгі күннің өзінде заманауи ой -танымның өрісі жете қоймаған жерлерде адамдар жоғарыдағы сауалдардың жауаптарын біледі, дегенмен мұндай топтардың саны азайып келе жатқанын да айта кеткен жөн. Батыс жұртшылығы мұндай сауалдардың жауабын Қасиетті кітаптың тарихи мәтіндерінен іздеп сабылған болса, заманымыздағы тарих бүкіл осы танымдық дүниелердің тірегі болып саналатын әзіреті Исаның өмірде шынайы болған тұлға екенінің өзіне күмәнмен қарай бастады. Батыс осындай ой - танымдық өзгерістің христиан әлеміне жасаған әлеуметтік және психологиялық әсерінен әлі де болса айыға қойған жоқ. Еуропа бастан өткерген мұндай өзгерістен өзге қоғамдар да қашып құтыла алмайды. Соның нышаны болар, көптеген жерлерде жартылай аңыз тарихтан бастау алатын көзқарастар ыдырап, келмеске кетуде. Жүздеген, мыңдаған жылдарға барып тірелетін шежірелер адамдарға бір тектілік пен сабақтастық сезімін сыйлағанымен, заманымыздың тарих түсінігі бұл шежірелердің билік өкілдерінің халықтың түйсігіне сіңе түсуі сияқты мақсатқа қызмет еткенін алға тартады. Адамдар тарихтың ағысына қараб ол жерден Тәңірдің қалауын көрмек болғанымен, заманымыздың тарих түсінігі тарих ағымының түгелдей дерлік дүниеяуи себептерге байланысты өрбігенін айтады. Адамдар өздерін және басқаларын белгілі, арнайы орындарға қойғысы, орналастырғысы келгенімен, шынайы тарих мұндай «арнайы орындардың» жоқ екенін көрсетіп отыр. Қорыта айтқанда, тұтастай алғанда, тарих белгілі бір мақсаты мен бағыты жоқ, үнемі өзгеріп отыратын оқиғалар жиынтығынан құралатын сияқты.





БАЙМЫРЗА ХАЙИТ

(1917-2006 жж.)

Көрнекті тарихшы, Түркістан тарихының білгірі доктор Баймырза Хайит 1917жылы қазіргі Өзбекстан Республикасына қарасты Наманған облысында дүниеге келді. Ауыл мектебінде білім алғаннан кейін, Ташкент университетінің тарих бөлімінде оқиды. Наманғанда мұғалім болып жүрген жерінен әскер қатарына шақырылады. Соғыс басталғанда Польша жерінде болған Хайит 1941 жылы шілде айында тұтқынға түседі. Мұстафа Шоқайдың жәрдемімен тұтқындар лагерінен босап, Уәли Қаюм ұйымдастырған «Түркістан ұлттық, комитетіне» мүшелікке өтіп, комитеттің әскери бөлімінің басшысы болды. «Мілли Туркістан» журналын шығаруға атсалысып, түрлі мақалалар жариялай бастады. 1944 жылы Прага құрылтайында комитет төрағасының өкілі әрі орынбасары болып сайланды.

Соғыс аяқталғаннан кейін білімін жалғастырып, профессор вон Менденің жетекшілігімен 1950 жылы «Туркістан және Алаш Орда ұлттық автономиялары» атты тақырып бойынша докторлық қорғады. Алмания, АКШ және Түркия университеттерінде дәріс берді. Әлемге әйгілі Гарвард университетінің құрметті профессоры болды. Доктор Баймырза Хайиттың еңбектеріне дүниежүзінің танымал тарихшылары жоғары баға беріп, оны «Түркістан тарихының ең білгірі» деп атады. Ол патшалық және Кеңестік кезеңдегі отар Түркістан тақырыбы бойынша ағылшын, неміс, француз, түрік, араб, парсы тілдерінде көптеген еңбектер жазып, жариялады. Атап айтқанда, 1974 жылы «Түркистан Русуия иле Чин арасында (Түркестан Ресей мен Қытай арасында)», 1975 жылы «Түрік дүниясында рус имперализмінің ізлері (Түрік дүниесінде орыс империализмінің іздері)», 1966 жылы «Есир түріклер (Бодан түріктер)», 1971 жылы «Комунизм ве Турік дүниясы (Коммунизм және түрік әлемі)», 1987жылы «Советлер Бірлігіндеки түріклігін ее исламын базы мәселелері (Кеңестер одағындағы түріктер мен ислам дінінің кейбір мәселелері», 1997 жылы «Басмашылар» және тағы басқа кітаптары жарық көрді.

Баймырза Хайит ғылыми еңбектерін, соның ішінде кеңестік жүйеге қарсы бағытталған кітаптары мен мақалаларын бұлтартпас айғаққа сүйеніп, дәйек пен дерек көзіне жүгініп, кеңестік құжаттарға сілтеме жасап, жазды. Ол Кеңестер Одағында шығып жатқан материалдарды мұқият қараб, сарабтап, салыстырып, отаршыл жүйенің алдамшы ақпарларын әшкерелеп отырды. Осылайша, Кеңестер Одағына қарсы белсенді күрес жүргізді. Сондықтан Кеңестер Одағында Баймырза Хайиттың ғылыми еңбектеріне қарсы науқан ұйымдастырылды.

Ғылыми жұмыспен саяси қызметті үйлестіре білген Баймырза Хайит, «қырғиқабақ соғыс» жылдарында «Мілли Туркістан Бірлігі» комитетінің басшыларының бірі ретінде Түркия, Мысыр, Сауди Арабстан, Иордания, Сирия, Үндістан және Пәкістан мемлекеттерінде өмір сүріп жатқан түркістандықтар арасында үгіт-насихат жұмыстарын жүргізді. «Мыли Түркістан» журналында үзбей мақалалары жарық көріп тұрды. Комитет жұмысы саябырсыған кезде де қолынан қаламын тастамаған Хайит түрлі деңгейдегі халықаралық конференциялар мен жиындарға қатысып, пікір білдірді. Орталық Азия елдері тәуелсіздік алғаннан кейін отанына келгенімен, Өзбекстан үкіметінің шешімімен, елден күштеп шығарылды. Алманияда қайтыс болды.

Біз төменде 1987жылы жарық көрген «Советлер Бірлігіндеки туріклігін ее исламын базы мәселелері (Кеңестер одағындағы түріктер мен ислам дінінің кейбір мәселелері)» атты кітаптан үзінді жариялап отырмыз.

ТҮРКІСТАНДАҒЫ ҰЛТТЫҚ МЕМЛЕКЕТТЕРДІҢ

XX ҒАСЫРДАҒЫ ТАҒДЫРЫ*84

XIX ғасырдың ортасында Батыс Түркістанда Бұхара, Хиуа (Хорезм), Қоқан хандықтары мемлекеттері, ал Шығыс Түркістандағы Жақыпбектің мемлекеті өмір сүріп тұрды. Бұхара, Хиуа және Қоқан мемлекеттері XVI ғасырдың басында Темір әулеті мемлекетін жойған өзбек - түрік Шейбани хан әулеті мемлекетінің XVII-XVIII ғасырларда бөлшектенуі нәтижесінде пайда болған еді. Шығыс Түркістан 1877 жылы мемлекеттік мәртебесін жоғалтуға мәжбүр болды. 1933 жылы 12 қарашада өмірге келген Шығыс Түркістан Республикасы Қытай мен Ресейдің бірлескен қимылдарының нәтижесінде 1934 жылы 16 сәуірде жойылды. Батыс Түркістандағы мемлекеттер ішінде Бұхара хандығы кезінде қазіргі Түркістанның үштен екі бөлігін қамтыған күшті мемлекет болатын. Ресей Түркістан далаларын (Ұлы, Орта, Кіші жүздер) XVIII ғасырдың ортасынан XIX ғасырдың басына дейін түгел жаулап алғаннан кейін Қоқан мемлекетін де өзіне бағындыру қимылдарын бастады. Ресей армиясы 1852 жылы Қоқан хандығының Арал көлі маңындағы Ақмешіт бағытында шабуылға шығып, оны басып алғаннан соң Қоқан хандығының арасында 1852-1876 жылдарындағы 24 жылдық соғыстың қорытындысында Ресей ақыры Қоқан мемлекетін жойды. Осы хандықтың бөлшегі болып табылған Алай өңірінің әміршісі Құрбанжан датқа Ресей үстемдігін таныған, бірақ ішкі мәселелерде толық тәуелсіз кішігірім Алай мемлекетін құрған еді. 1907 жылы Құрбанжан датқа қайтыс болған соң Ресей бұл мемлекеттің ішкі істеріне де араласа бастады. Ал 1922 жылы Қызыл армия жасақтары Алай өңірін біржола басып алды. Ресей 1865 жылы тәуелсіз Бұхара мемлекетінің жерлерін басып ала бастады. 1865-1868 жылдар аралығында Ресей — Бұхара соғысында Бұхара жеңіліске ұшырады. 1868 жылы 23 маусымдағы Ресей мен Бұхараның арасындағы бейбіт бітім жөніндегі келісімге сәйкес, Бұхара мемлекеті өзінің, Оратөбе және Жизақ сияқты қалалары мен облыстарын Ресейге беруге мәжбүр болды. 1873 жылы 28 қыркүйекте Ресей мен Бұхара арасында 18 баптан тұратын жаңа келісімге қол қойылды.

Бұхара әмірлігі Хиуа хандығының жеңілісінен кейін сыртқы саясаттан бас тартуға мәжбүр етілді және Ресейдің бақылауындағы мемлекет мәртебесін алды. Бұхара мемлекеті территориясының бір бөлігі Ресей қарамағына өткеннен кейінгі оның жер көлемі 245000 шаршы километр болатын. Әмірлік құрамында 1920 жылға дейін 28 бектік (княздік) бар-тын. Әмір мемлекеттің бірден-бір билеушісі болды. Диуанбегі немесе құсбегі (бас министр) үкімет істерін басқарды. Мемлекет өмірі мен құқық шариғатқа негізделді. Ықпалды дін қайраткерлері мемлекеттік өмірді діни өмірдің бір саласы деп қарады.

Олар мектептерде нақты ғылымдарды оқытуға рұқсат етпеді. Бұхара әмірі армияға маңыз бермеді. Оның пікірінше, армияны жетілдіріп отырудың қажеті жоқ болатын, өйткені Ресей Бұхараны қорғау жөнінде кепілдік берген-ді.

XX ғасырдың басында Бұхара әмірлігінде жаңару (жәдитшілдік) процесі басталды. Жаңару идеяларын жақтаушылар халықтық білім беру мен мемлекетті басқару ісін уақыт талаптарына сәйкес ұйымдастыру қажет деп есептеді. Бұхара мемлекеті 1920 жылға дейін әмірлік жүйесімен ұлттық және діни негіздерге сүйеніп өмір сүрді. Кеңестік Ресей 1919 жылдан бастап Бұхара әмірлігінде кеңес үстемдігін орнатуға тырысты. Бұл үшін Кеңестер, тіпті Бұхара әмірлігінен қашып, Самарканд, Шаржоу және Ташкент қалаларында тұрып жатқан Бұхара жәдитшілерінің бір тобымен ынтымақтастық жасады.

1918 жылы 25 қыркүйекте Ташкентте Бұхара коммунистік партиясын ұйымдастырған «жас бұхаралықтар» (коммунист болсын, болмасын) әмір өктемдігін жоюды мақсат еткен болатын. Кеңестік Ресей мемлекеті және оның Түркістан майданының қолбасшылығы мен Түркістан комиссиясы Бұхара мемлекетінде Кеңес билігін орнатуға дайындалып жатты. Бірақ Бұхара әмірлігін Қызыл армияның басып алатын уақыты әлі нақты белгіленген жоқ еді. Ресейдің Түркістан майданының қолбасшылары 1919 жылдың соңында Бұхара жорығына әзірлену жөнінде бұйрық алды. Тек Бұхара мемлекетін басып алу «Бұхара революциясына көмек беру» сылтауымен жүзеге асуға тиіс еді. Түркістан майданының қолбасшысы М.В. Фрунзе өзінің соғыс жоспарларында «алдымен революциясының, содан соң армия әрекетінің» қажеттілігі туралы пікірді алға тартумен болды. Бұл үшін сылтау ретінде бұхаралық бір топтың «революция басталды, жәрдем беріңіз» деген сықылды мәлімдемесі жетіп жатыр еді. Кеңестік Ресейдің Ташкент, Самарқанд, Қаған, Шаржоу қалаларында «Бұхара революциясына жәрдем беріңіз» дейтіндей 15-20 кісілік бұхаралықтар немесе орыс империясының басқа түрік мұсылмандарынан құралған топтары бар-тын. Фрунзе 1920 жылы 12 тамызда өзінің Түркістан майданы әскерлеріне берген бұйрығында Бұхара әмірлігін басып алу жоспарын белгіледі. 1920 жылғы 25 тамыздағы бұйрығында Фрунзе тамыздың 28-інен 29-ына қараған түнде Қызыл армияның Бұхара шабуылын бастайтынын хабарлады. Белгіленген уақытта Ресейдің 10000-дай солдаты 38 зеңбірек, 53 танкі, 172 пулемет, 8 сауытты машина, 8 сауытты пойыз және 11 ұшақпен Бұхара мемлекетіне шабуыл жасады. Қызыл армияның бөлімшелері 1920жылы 1 қыркүйекте Бұхара әмірлігінің астанасы Бұхара қаласын алды. Сол күндерде Бакуде шығыс халықтарының құрылтайын шақырып, онда империализмге қарсы сөздер сөйленіп жатты. Қызыл армияның жеңісі «Бұхара революциясының» жеңісі деп жарияланды. Бұл пікір бүгінге дейін өзгермей келеді. Кеңестік Ресей армиясы, осылайша, 200 жылдан астам уақыт бойына ұлттық және исламдық негіздерге сүйене өмір сүріп келген Бұхара әмірлігін жойды. Кеңестер Одағында жарық көрген әдебиеттерде Бұхара мемлекетіндегі Ресей армиясының басқыншылық әрекеті жоққа шығарылуда.

1920 жылы 6 қазанда Бұхара әмірлігі Бұхара халық республикасы деп жарияланды. Кеңес армиясы да, әмір тәртібінің жаулары «жас бұхаралықтар» да өздерінің Бұхарадағы Кеңес тәртібінің өкілі болып табылатынын айта қоймады. Бұхара халық республикасының үкімет билігі «жас бұхаралықтарға» берілді. Бірақ үкіметті Кеңес армиясы және Ресейдің Бұхарадағы саяси өкілдері бақылауға алды. Халық республикасы жарияланған соң да Қызыл армия Бұхара мемлекетінен кете қоймайды. РСФСР мен БХР арасында 1921 жылы 4 наурызда Мәскеуде одақтастық жайындағы келісімге қол қойылды. Бұл келісімнің бірінші бабында кеңестік Ресей мемлекеті Бұхара халық республикасын тәуелсіз мемлекет ретінде таныған болатын. Бұған қарамастан, кеңестік Ресей Бұхара мемлекетінің ішкі істеріне араласуын тоқтатпады. Бұхара мемлекеті болса, ұлттық және діни негіздерге сүйеніп жұмыс істеп жатты. Тек қана 1923 жылдан бастап Бұхара халық республикасының маңызды орындарын басқару ісі мұсылман коммунистерінің қолына берілетін болды. Бұхара коммунистік партиясы жалғыз ғана әрі билеуші партия болатын. Мүшелерінің жалпы саны 1200-ден аспайтын бұл коммунистік партия 1922 жылы ақпан айында Ресей коммунистік партиясының бір бөлшегі ретінде оның құрамына алынды. Бұхара коммунистік партиясына Ресей коммунистік партиясы облыстық комитетінің құқықтары берілді. Осылайша, Бұхара коммунистар партиясы тұп-тура Ресей коммунистік партиясы орталық комитетінін Орта Азия бюросына бағынатын болды. Бұл партия болса, Бұхара мемлекетіндегі кеңестік Ресейдің және коммунизмнің қаруы ретінде қайталанды. Бұхара үкіметі Бұхара республикасының кеңестендірілуіне мән бермейтін. Бұхара халық республикасының кеңестендірілуі болса, Мәскеу мен Ташкенттегі коммунист бастықтар үшін маңызды мәселе-тін. 1923 жылы 23 маусымда Бұхараға Ресей коммунистік партиясының комиссиясы келді. Бұл комиссия Бұхара республикасы үкіметі кеңестендіру процестеріне кедергі болып отыр деп кінәлады. Ресей коммунистік партиясының Орта Азия бюросы Бұхара коммунистік партиясындағы ұлтшылдарға қарсы байсалды түрде күрес ұйымдастыру жөнінде 1923 жылы 4 шілдеде арнайы қаулы қабылдады. Кеңестік Ресей мемлекеті Бұхара республикасының кеңестендірілуін ғана емес, сонымен қатар бұл мемлекетті біржола жоюдың жолдарын іздестіруде еді. Бұл үшін 1920 жылдан бері Түркістан автономиялық кеңес республикасы Бұхара және Хорезм халық республикалары территориясында жаңа кеңес республикаларын ұйымдастыру жобасын талқылап келе жатқан. Ресей коммунистік партиясының орталық комитеті 1924 жылы 31 қаңтарда бұл жобаны қайтадан еске алды және Орта Азия бюросының төрағасы Рудзатаққа Бұхара, Хорезм, Түркістан автономиялық кеңес республикаларының өкілдерін жинап, жаңа кеңес республикалары ұйымдастыруға қатысты мәселелерді талқылау, сондай-ақ бұл бағытта тиісті шаралар кабылдау құқығын берді. 1924 жылы 25 ақпанда Бұхара коммунистік партиясының орталық комитеті Бұхара халық республикасын тарату жөнінде қаулы қабылдады. Бұхара коммунистік партиясы 1924 жылы қыркүйек айында Бұхарада жалпы халықтық құрылтай өткізді, бірақ құрылтай делегаттарының көбі оқу-жазу білмейтін, әрі саясаттан хабарсыз шаруалар болды. Құрылтайды Бұхара халық республикасы Бұхара кеңестік социалистік республикасы болып жарияланды. Құрылтайда сондай-ақ Бұхара жерлерінің жаңадан ұйымдастырылатын Өзбек және Түркімен кеңестік социалистік республикаларына қосылатыны туралы қаулы қабылданды. 1924 жылы 27 қазанда Бұхара кеңес социалистік республикасының таратылғаны ресми түрде жарияланды. Бұхара мемлекетінің жері үшке бөлінді. Бүл үш бөлік Өзбекстан, Тәжікстан және Түркменстан құрамында деп есептеліп, КСРО-ға қосылды. Қазір Бұхара облысы ғана бар.

Түркістанның және бір бөлшегі болып табылатын Хиуа (Хорезм) хандық мемлекеті де Қоқан және Бұхара мемлекеттері сияқты, Ресей шабуылына ұшырады. Хиуа мемлекетін өзіне бағындыру үшін Ресей 156 жыл әрекеттенді. Ақыры 1872 жылы 3 желтоқсанда Ресей Хиуа хандығын басып алу жөнінде шешім қабылдады. 1873 жылы ақпан айында Ресейдің 12300-ден астам әскері 56 зеңбірекпен хандықтың жерлерін жаулап алуға кірісті. 1873 жылы 29 мамырда Түркістанның генерал-губернаторы фон Кауфманның басқаруындағы 6965 орыс солдаты хандықтың астанасы Хиуа қаласын алды. Фон Кауфман Хиуа ханын 1873 жылы 12 тамызда 18 баптан тұратын келісімге қол қоюға мәжбүр етті. Басып алынған 76000 шаршы километрлік жер Ресейдің меншігі деп жарияланды. Ішкі істерде Хиуа хандығы тәуелсіз мемлекет ретінде Ресейдің бақылауы астында өмір сүруге рұқсат беретін жарғыны қабылдауға мәжбүр етілді. Бұл жағдай 1920 жылға дейін созылды. Ресейдегі 1917 жылғы ақпан төңкерісінен кейін Хиуа хандығындағы кейбір ұлттық күштер Ресейдің Хиуадағы үстемдігін танымайтындай қимылдар корсетті. Олардың ішінде әсіресе жәуміт түрікмендерінің жетекшісі Жүнейіт хан маңызды рол атқарды. Хиуадагы ұлттық күштер 1917 жылғы қазан төңкерістерінен кейін де Ресей үстемдігінен құтылуға тырысты. Хиуа қаласындағы казармада орналасқан 300-ге жуық орыс солдаты «солдаттар кеңесін» ұйымдастырды және Ресей үстемдігін қамтамасыз етуді ұйғарды. 1918 жылдың соңы мен 1919 жылдың басында Жүнейіт ханның әскері мен қызыл армия бөлімшелері арасында күшті шайқастар болды. 1919 жылы 9 көкекте Түркістан автономиялық республикасының және Ресей мен Жүнейіт ханның өкілдерінің арасында бейбіт білім туралы келісімге қол қойылды. Кеңестік Ресей мемлекеті бұл келісімнің екінші бабында Хиуа хандығы халқына өз тағдырын өзінің айқындауы құқығын берді. Кеңестік Ресей бұл келісімге болашақта Хиуа хандығын бағындыру жолындағы алдын ала жасалған келісім ретінде қарайтын.

1919 жылы 22 желтоқсанда Кеңестік Ресейдің Түркістан майданының революциялық және әскери кеңесі мен Түркістан комиссиясы «Хиуа хандығындағы еңбекшілерді құтқару» жөнінде шешім қабылдады. Қызыл армияның бөлімшелері 1919 жылы 25 желтоқсанда Хиуа хандығын жаулауға кірісті және бірінші етіп Хиуа қаласын басып алды. Бірақ Қызыл армияның бұл жеңісі «Хиуа халқының революциялық кеңесі» деп көрсетілді (1920 жылы 25 қаңтар). 1920 жылы ақпанда хандық жүйе жойылды және Хорезм халық республикасы жарияланды. Үкіметті 1918 жылғы маусымнан бері Үргеніш қаласында кеңестік Ресеймен ынтымақтастық жасап келген «жас хиуалықтардың» революциялық комитеті құрды. 1920жылгы 13 қыркүйекте РСФСР мен Хорезм республикасы арасында 24 баптық келісімге қол қойылды. Бірінші бапқа сәйкес Кеңестік Ресей Хорезм республикасының тәуелсіздігін таныды, патшалық Ресейдің ондағы объектілерінен және өзіне деген артықшылықтарынан бас тартты. Хорезмнің тәуелсіздігін тану бұл өңірде кеңестік ықпалдың тоқтатылуы деген сөз емес-ті. Кеңестік Ресейдің Хорезмдегі өкілдігі бәрінен бұрын Хорезм республикасында коммунистік партия ұйымдастыру ісін қолға алды. Хорезмді Қызыл армия басып алғанға дейін бұл уәлаятта бірде-бір жергілікті коммунист болған жоқ. «Жас хиуалықтар» ішінен коммунизм идеяларына жақын жүрген кейбір кісілер іріктеліп, 28 мамырда коммунистік партияның құрылғаны хабарланды және осылайша, Хорезмді кеңестендіру процесі басталды. Хорезм коммунистік партиясы мемлекетті ұлттық мүдделер тұрғысынан басқарғысы келгендерге қарсы әрекетке көшті. Хорезм республикасының үкіметімен кеңестік Ресейдің осы республикадағы өкілдері арасында ешқашан достық рухы орнаған емес. 1921 жылы Хорезм үкіметі тұңғыш рет коммунистерді тұтқындады. Хорезм мемлекетінің үкіметі мемлекетті ұлттық мүдделер бағытында басқаруды қалайтын. Кеңестік Ресей болса, Хорезмде кеңестік коммунистік тәртіптің талаптарын жүзеге асыру жолындағы жұмыстарын жалғастыруда болатын.

Қарақұм шөлінде Хорезмнің кеңестік Ресей үстемдігіне қарсы соғысын жалғастырып жатқан Жүнейіт ханның әскері 1924 жылы қаңтарда Хиуа қаласын қоршауға алды. Қаладан 15000-ға жуық адам бұл көтеріліске қосылды. Кеңестік Ресей жетекшілері бұл жағдайдың қауіптілігін түсініп, Ресей коммунистік партиясының орта азиялық бюросы орнасымен 1924 жылы 6 қаңтарда «Хорезмдегі кеңеске қарсы көтерілісті басу үшін» әскери бөлімшелер жіберуді ұйғарды. Ресейдің 4 және 82 атты әскер полктары 1924 жылы 4 ақпанда Хиуа қаласын қайтадан басып алды. Хорезм республикасындағы қимылдарды басқару үшін 1924 жылы ақпанда И. С. Кутяковтың қолбасшылығындағы Хорезм майданын ұйымдастырды. Хиуа (Хорезм) хандығын 1920 жылы жаулап алған кеңес әскери бөлімшелерінің қолбасшысы Н.А.Шайдақов Хорезм халық республикасының әскери басшысы болып тағайындалды. Қызыл армия 1924 жылдың ақпан айының соңына дейін Хорезмнің барлық қалаларын басып алды.

Кеңестік Ресейдің саяси жетекшілері мен олардың Ташкенттегі өкілдері 1924 жылғы наурыздан бастап Хорезм республикасын тарату мәселелерімен айналысты. Ресей коммунистік партиясы орта азиялық бюросының өкілі Межлаук 1924 жылы наурызда Хорезм коммунистік партиясы орталық комитетінің отырысында Хорезм республикасын таратуды талап етті. Хорезмдегі коммунистер 1924 жылы шілдеден бері Хорезмді қауымдарға сәйкес бөлшектеуді насихаттап келген еді. Ақыры, 1924 жылы қыркүйекте кеңестік Ресей Хорезмді қауымдарға сәйкес бөлшектеу жөнінде шешім қабылдады. 1924 жылы 20 қыркүйекте Хорезмде құрылтай болды. Кеңестік Ресейдің Хорезм республикасындағы саяси өкілі И.М.Бык құрылтай өтіп жатқан ғимараттың айналасына орыс солдаттарын алып келіп, құрылтай мінберінен: «Кеңес өкіметін мойындайсыңдар ма, мойындамайсыңдар ма?!» деп айқайлап жіберді. Оның сөздеріне сырттағы солдаттар қолдарындағы қаруларымен үн қосып жатты. Құрылтай қорқынышты қысымда қалып, Хорезм мемлекетін тарату жөнінде қаулы қабылдауға мәжбүр болды.

Хорезм халық республикасы 1924 жылы 20 қазанда Хорезм КСР-і болып жарияланды. Бұған қоса бұл республиканың КСРО-ға қосылуы туралы да қаулы алынды. Ақырында, 1924 жылы 30 қазанда болып өткен Хорезм құрылтайында Хорезм жерлерінің Өзбек, Түркімен және Қарақалпақ қауымдары арасында бөлінуі жайында қаулы қабылданды. Осылайша, Хорезм мемлекеті жойылған еді. Ұлттық рухтағы Хорезм мемлекетінің жетекшілері Хорезм мемлекетін тарату жөніндегі кеңес жоспарларына қарсы ресми наразылық білдірді және Хорезмнің тәуелсіз мемлекет ретінде өмір сүруін талап етті. Бірақ кеңестік Ресейдің жетекшілері олардың талап тілектеріне мән берген жоқ. Хорезм жерлері Өзбекстан мен Түркіменстан КСР-ларына және Қарақалпақ автономиялық республикасына бөлініп берілді де, КСРО- на қосылды. «Хорезм» атауы тек облыс аты ретінде қалып қойды.

Ресейдегі коммунистік төңкерістен кейін Бұхара және Хорезм ұлттық мемлекеттерімен қатар, 1917жылдыңсоңындаТүркістан Қоқан және Алашорда ұлттық автономиялық мемлекеттері құрылған болатын. Түркістанның ұлттық саяси жетекшілері 1917 жылы Қоқан қаласында (бұрынғы Түркістан генерал-губернаторлығына қарасты) Түркістан ұлттық автономиялық республикасы мен 1917 жылы 26 желтоқсанда Орынбор қаласында Алашорда автономиялық республикасын(бұрынғы Дала генерал-губернаторлығына қарасты) жариялады. Олар өздерінін парламенттерімен, шекараларымен, сот жүйелері және үкіметтерімен ұлттық мемлекет сипатында болды. Олардың өмір сүруін бәлшебек орыстар да, бәлшебек орыстардың бәсекелесі болған ақ орыстар да қалаған жоқ. Түркістан автономиялық республикасы Ташкенттегі орыс комиссариатының шешімімен Қызыл армияның шабуылына ұшырады. 1918 жылы 20 ақпанда Қызыл армияның бөлімшелері мен армянның ұлтшыл дашнаксутиюн партиясының қарулы күштері Қоқан қаласын басып алды. Қалада 100000-нан астам түркістандық өлтірілді. Осылайша, Түркістан ұлттық автономиялық республикасы жойылды. Омбы қаласындағы кеңеске қарсы орыс үкіметі 1919 жылы 22 қазанда Алашорда үкіметінің қызметіне тыйым салды. Бұған қарамастан, Алашорда өмір сүріп жатты. Кеңестік Ресейдің қырғыз (қазақ) революциялық комитеті де 1920 жылы 9 наурызда Алашорданың іс-әрекеттерін қыспаққа алды. Соның нәтижесінде 1920 жылы желтоқсан айында Алашорда үкіметі мен оның әскери бөлімшелері жұмысын тоқтатуға мәжбүр болды. Түркістан және Алашорда автономиялық ұлттық мемлекеттерінің құрылуы — түркістандықтарда ұлттық мемлекеттілік еркінің әлі жойылмағанын көрсетсе, ол мемлекеттерді кеңестік Ресей қарулы күштерінің таратуымен ұлт-азаттық мәселесінде коммунизм тәртібі мен ұлттық сана арасында күрес жүріп жатты. 1918 жылты ақпаннан 1934 жылға дейін созылған Түркістан ұлт-азаттық күресі, дәлірек айтқанда, кеңестік терминологияда «басмашылық» деп аталған бостандық жолындағы соғыстар тарихта ұмытылмайтын оқиғалар болып табылады. Түркістан автономиясын жою 16 жылдық қанды соғыстың тууына себеп болған еді.

Ұлт-азаттық күрестің табысты бір мысалы ретінде Түркістан ұлтшылдары тарабынан 1922 жылы 15-20 сәуірде Самарканд қаласында өткізілген құрылтайды айтуға болады. Құрылтай 1922 жылы 20 сәуірде тәуелсіз Түркістан түрік ислам республикасын жариялады. 36 баптан тұратын мемлекет жарғысы республиканың уақытша конституциясы іспетті болатын. Өкінішке қарай, бұл мемлекет үш ай ғана өмір сүре алған еді.

Кеңестік Ресей және оның Түркістандағы, әсіресе Ташкенттегі өкілдері 1917 жылдан бері Түркістанда кеңестік сипаттағы мемлекеттің құрылуына мән беріп келді. Орыс социал-демократтар және социал - революционерлер партияларының мүшелері 1917 жылы 19 қарашада бұрынғы Түркістан генерал-губернаторлығын кеңестік тәртіп негізінде басқаратын 36 комиссар тағайындаған болатын (үкімет мүшелерінің түгелі орыстардан жасақталған). Өз билігін бүкіл Түркістанға таратуға тырысқан орыс комиссарлар 1918 жылы сәуірде кеңестер съезінде Түркістанның мемлекеттік жүйесі туралы мәселе көтеріп, талқылады. 1918 жылы сәуірде Түркістан АКСР-ның құрылғанын жариялады. Ресей кеңестік федеративтік республикасына бағынышты болған бұл кеңестік автономиялық республика, әлбетте, Түркістанның ұлттық мүдделеріне үйлесімді мемлекет формасы емес-ті. Бұған дәлелдер көп. Мысалы, 1918 жылы сәуірде кеңестер съезінде Түркістанға арналып ұлттар комиссарлығы ұйымдастырылған болатын. Түркістанның тарихи қожайыны болып табылатын түрік - мұсылмандар үшін бөлек комиссарлықтың ұйымдастырылуы кеңес мемлекетінің шын мәнінде халықтық сипатта болмағанын көрсетеді. Мәскеуден Ташкентке бас комиссар ретінде жіберілген А.П. Кобозев республиканың басшысы және 1917 жылы қарашадан бастап Ташкентте Кеңес комиссарлары кеңесінің төрағасы болған Колесов бас министр (премьер-министр) болып «сайланған» еді. Бұл Кеңестік автономиялық республиканың басшылары әлеуметтік мәселелерде түркістандықтар мен орыстардың құқықтарын бірдей санамаған. Өйткені 1919 жылы Қоқандағы қолдаушы дүкендерде нан жұмыссыз орыстарға 80 тиынға, ал жұмыссыз түркістандықтарға 1 рубль 70 тиынға сатылатын.

Кеңестік Ресей мемлекеті 1920 жылдың ортасына дейін Түркістан автономиялық кеңестік социалистік республикасының басқару формалары мен құқықтары жайында нақты шешім қабылдаған жоқ. Ресей атқару комитеті 1920 жылы 27 тамызда Түркістан республикасы жайындағы қаулы ретінде Түркістан кеңестік социалистік республикасының РСФСР-дің автономиялық бөлігі екенін хабарлады. 1920 жылы қыркүйекте бұл Кеңес республикасының жаңа конституциясы қабылданды. 1921 жылы сәуірде Кеңес өкіметі Мәскеуде бұл конституцияны бекітті. Ташкентте жұмыс істеген бұл кеңес автономиялық республиканың үкіметі мен әскерінің Түркістандағы кеңес билігіне тосқауыл боларлық жағдайы жоқ-тын. Ал Түркістандағы ұлт-азаттық күрес (басмашылық қозғалысы) Түркістандағы кеңес билігін жоятын дәрежеге жеткен еді. Кеңестік Ресей жетекшілері Түркістанда кеңес билігін сақтап қалу үшін көптеген шаралар қабылдады. Солардың екеуі аса елеулі болды. Бұлардың біріншісі 1919 жылы 11 тамызда Ресейдің Түркістан (соғыс) майданының, екіншісі — 1919 жылы қазан айында Ресей мемлекеті мен коммунистік партиясының Түркістан комиссиясының құрылуы. Бұл комиссияға Түркістанда диктаторлық сипатта жұмыс жүргізуге рұқсат етілді.

Комиссия 1925 жылы 2 ақпанда таратылды. Түркістан майданының қолбасшысы Фрунзе 1919 жылы 14 тамызда берген бұйрығында «Армияның негізгі мақсаты — бүкіл Түркістанды басып алу» деп атап көрсеткен еді. Бұл майданның Түркістанды қайтадан жаулап алуда, Бухара мен Хиуа мемлекеттерін кеңестендіруде үлкен «еңбегі» болғаны әмбеге аян. Түркістан майданы 1926 жылы 4 мамырда таратылды, ал оның міндеттерін Орта Азия әскери округі жалғастырды.

Түркістан АКСР-і РСФСР-дің бөлшегі ретінде 1924 жылдың соңына дейін өмір сүрді. 1924 жылдан бастап Кеңес Одағының Түркістан саясатында және Түркістан тарихында тұңғыш рет туыс қауымдарды бір-бірінен ажыратып, кеңестік республикалар құруға мән берілді. Кеңестік Ресей 1920 жылдан бері Түркістанда жаңа мемлекеттік әкімшіліктерін құру жоспарларын алға тартып келген еді. Кеңестерде кызмет атқарып жүрген түркістандықтар бұл жоспарларды Түркістанды бөлшектеу саясаты деп түсінді. Қызыл армия 1923 жылдың соңына дейін Түркістан жерлерінде нақты жеңіске жете алмай, 1924 жылы Бұхара және Хорезм ұлттық мемлекеттерін жоя білді. Түркістан автономиялық кеңестік республикасында кеңестік тәртіптің ықпалын күшейту шараларын бар пәрменімен жүргізді. Кеңес үкіметі өзінің Түркістанды қалағанынша билей алатынына көзі жеткен соң ғана, Түркістанды қауымдарға бөлшектеуге батылы барды. Түркістан кеңестік республикасының Рудзутак басқарған үкіметі 1920 жылы 27 қыркүйекте Түркістанды қауымдарға бөлу жөнінде шешім қабылдады. Кеңестік тәртіп Түркістанда біртұтас түрік ұлтының барын мойындамады. Түркістандық жергілікті коммунистер 1920 жылы Түркістан Түрік Республикасын құруды ұйғарған болатын. Ал кеңестік Ресейдің Түркістан комиссиясының төрағасы Ян Эрнистович Рудзутак Түркістан коммунистік партиясы Орталық комитетінің отырысында 1920 жылы мынадай нұсқау берген еді: «Мен Түрік Республикасының ұйымдастырылуына қарсымын. Шындығында біртұтас түрік ұлты жоқ. Түрікмендер, қазақтар, қырғыздар, өзбектер ғана бар».

1924 жылы қазан айында Түркістан автономиялық кеңес республикасы, Бұхара және Хорезм республикалары таратылды. Олардың жерлері мен тұрғын халқы Өзбекстан және Түрікменстан КСР-леріне, Өзбекстанға қарасты Тәжікстан автономиялық кеңес республикасына, Қара қырғыз автономиялық облысына және Қырғыз (қазақ) автономиялық кеңес республикасына бөлініп берілді. Олардың ішінен Өзбекстан және Түрікменстан 1925 жылы 13 мамырда КСРО-ға қосылды. 1929 жылы 5-ші желтоқсанда Тәжікстан КСР-ге айналдырылды және ол КСРО-ға қосылды. 1920 жылы 26 тамызда РСФСР құрамында ұйымдастырылған Қазақстан АКСР-і де 1936 жылы 5 желтоқсанда КСР-ге айналдырылып, КСРО-ға қосылды. Қара қырғыз (1926 жылдан бері қырғыз) автономиялық облысы 1926 жылы 1 ақпанда АКСР-ге, 5 желтоқсанда 1936 жылы КСР-ге айналдырылып, КСРО-ның құрамына енгізілді. 1924 жылы қазан айында құрылған Қарақалпақ автономиялық облысына 25 мамыр 1930 жылы АКСР мәртебесі берілді. (5 желтоқсан 1936 жылдан бері ол Өзбекстан кұрамында). Осылайша, Түркістанда оның тарихында түңғыш рет қауымдарының атымен аталған, кеңес терминологиясында ұлт делінген кеңес тәртібі сипатындағы мемлекеттік құрылымдар пайда болған еді. Бұлар кеңес идеологиясына сәйкес — «тәуелсіз, социалистік, ұлттық мемлекеттер». Бұлардың тіпті сөз жүзінде конституциялары, «жоғарғы кеңес» деп аталған парламенттері, үкіметтері, шекаралары және әділет мекемелері (юстиция) бар. Бұлар мемлекет сипатында, бірақ Кеңес Одағы қай кезде қалай пайдаланғысы келсе, солай пайдалана алатындай етіп жоспарланған. Мұны 1977 жылы қабылданған Кеңес Одағының конституциясына және Түркістандағы Кеңес республикаларының «конституцияларынан» оп-оңай аңғаруға болады. Мысалы, КСРО Конституциясының 72-бабында «әрбір одақтас республика өз қалауымен КСРО-дан ажырай алады» делінсе, 75-бапта «КСРО жерлері біртұтас» деп жазылған. Кеңес заңдарында бір республика КСРО-ның құрамынан қалай шыға алатыны айтылмаған. Кеңес құқықшылары онсыз да «КСРО-да қатар билік жүргізетін тәуелсіз мемлекет жоқ» деген пікір айтады.

Түркістандағы өзбек, қазақ, қырғыз, тәжік және түрікмен кеңес республикалық құрылымдары кеңестік мемлекет теориясының жалпы қағидаларын білдіреді. Бұлар мемлекет пішінінде көрінеді. Бірақ кеңестердің «ұлттық тәуелсіз, социалистік мемлекет» дегені бүтіндей

Түркістан ұлттық мүдделеріне қарсы бағытталған. Кеңес республикалары Түркістанда ұлтсызданған жаңа кеңес ұлтын жасаудың құрамының рөлін атқаруға мәжбүр болып өмір сүруде. Бұлай деп мәлімдеу үшін бізге төмендегі кеңес деректері батылдық беріп отыр:

1. Шығыс халықтары еңбекшілерінің коммунистік университетінің ректоры Бройдо 1925 жылы былай деп жазған болатын: «коммунистік қоғамның дамуы нәтижесінде адамдар ұлттық даму мен ұлттық қатынастарды ұмытатын болады. Осылайша, ұлт өледі».

2. Кеңес одағында өте байсалды және ресми түрде кеңестік ұлттарды бір-біріне жақындастыру (сближение) және оларды ассимиляциялау (слияние) саясаты жүргізілуде. Бұл саясаттың нәтижесі туралы кеңестердің бір ресми журналы мынадай пікірді алға тартуда: «ұлттардың өзара ассимиляциялануы ұлттық автономияларды, тіпті одақтас республикаларды ұлтсыздандыратын болады».

3. Кеңес мемлекеттілігі «түрі ұлттық, мазмұны социалистік мәдениет» саясаты негізіне құрылған. Бұған сәйкес Түркістандағы кеңес республикаларының үкіметтері ешқашан өз ұлттық саясатын жүргізе алмайды. Осындай «түрі ұлттық мәдениет» саясатының басты саласы ретінде орыстандыру саясаты жүргізілуде. Мектептердің көбінде сабақ ана тілінде емес, орыс тілінде оқытылуда.

4. Түркістанда орыстардың санын көбейту де өз нәтижесін беріп отыр. Мысалы, 1979 жылты халық санатының мәліметтеріне сәйкес, Қазақ КСР-де 5 991 205 орыс және 5 289 349 қазақ өмір сүреді екен (1979).

5. Кеңестер Одағында жарық көрген деректерден кеңес республикаларының ұлттық және тәуелсіз экономикалық саясат жүргізуіне ие емес екенін білеміз. Сондықтан бұл кеңестік «республикалар» Кеңестер Одағының шикізат көздері деңгейінде ғана қалып отыр.

6. Түркістандағы кеңестік «республикалардың» маңызды салаларын орыстар басқарады. Ел «басшылары (бірінші хатшылар)» мен министрлер кабинетінің төрағалары, министрлер мен олардың орынбасарлары, КГБ, қауіпсіздік саласы, темір жол және байланыс (почта) қызметі басшылары, әскери қолбасшылар, коммунистік партияның орталық комитеттерінің екінші хатшылары, ауыр өнеркәсіп салаларының жетекшілері — түгелдей орыстар.

Жоғарыда келтірілген дәлелдерге сүйене отырып, Түркістандағы кеңестік «мемлекеттердің», дәлірек айтқанда, республикалардың ешқайсысының не ұлттық, не тәуелсіз мемлекет сипатында емес екенін айта аламыз.





МЕТИН АКАР

(1944 ж.)

Доктор, профессор Метин Акар 1944 жылы Түркия Республикасы Қырықкале қаласында дүниеге келді. Туған қаласында ортa білім алғаннан кейін Анкара қаласындағы Анкара университетінің Тіл, тарих және жағырафия факулътетіне оқуға тусті. Мұнда түрік тілі және әдебиеті мамандығы бойынша білім алған Метин Акар Анкара қаласындағы Хажеттепе университетінде әуелі магистрлік, содан кейін «Түрік әдебиетінде миражнамалар» атты тақырып бойынша докторлық жұмысын қорғады. Бұл жұмыс кейін Мәдениет министрлігінің арнайы тапсырысы бойынша жарық көрді (Түрік едебиятында манзум миражнамелер. — Анкара, 1987, 4806).

Кония қаласында орналасқан Селчук университетінде ассистент, оқытушы, доцент болып қызмет атқарды. Стамбулдағы Мармара университетінде доцент, профессор болды. Білім министрлігінің жолдамасымен Мароккадағы Рабат В. Мұхаммет университетінде және Кипрдегі Шығыс Ақтеңіз университеттерінде қызмет атқарды, мұнда түрік тілі мен әдебиеті кафедраларын құрып, басқарды. Түрік тілі құрылымы мен Түрік мәдениетін зерттеу орталығының мүшесі болды.

Профессор Метин Акар 2000-2006 жылдары арасында Қазақстанда қызмет атқарды. Ол 2000-2004 жылдары Қ.А.Иасауи атындағы Халықаралық қазақ - түрік университетінде Түрік тілі мен әдебиеті кафедрасының меңгерушісі, 2004-2005 оқу жылында аталмыш университеттің Түрік дүниесі зерттеулері Орталығында жетекші ғылыми қызметкері, 2005-2006жылдары Л. Н.Гумилев атындағы Еуразия Ұлттық университетінің профессоры болып жұмыс істеді. Қазақстанда жүріп Қ.А.Иасауиге және түрік дүниесі әдебиетіне қатысты зерттеу жұмыстарын жүргізді. Соның нәтижесінде «Қожа Ахмет Иасауи түрбесінің мақыли гузеллері» және ұжымдық «Түрік халықтары әдебиеті» деген кітаптар жазды.

Француз, араб, парсы және қазақ тілдерін меңгерген профессор Метин Акардың жарияланған 10 кітабы бар. Олардың арасында «Түрік тілінің сөздігі», «Иунус Емре», «Су қасидасы шархы», «Түрік дүниесі әдебиеті» атты еңбектерін ерекше айтып кетуге болады.

Танымал түрколог-ғалым, профессор Метин Акар түрік әлемінің, соның ішінде Түркияның әдебиет тарихын жете зерттеп келеді. Ол әсіресе түрік әлемінің бөлінбеген тұтас кезеңі мен Салжұқлы, Османлы тұсындағы әдебиет туралы бірнеше ғылыми еңбек жазып, диссертацияларға жетекшілік жасады. Біз төменде профессор Метин Акардың «Түрік халықтары әдебиеті» оқулығы үшін жазылған «Түркия түріктерінің әдебиеті» атты еңбегін ұсынып отырмыз.

ТҮРКИЯ ТҮРІКТЕРІНІҢ ӘДЕБИЕТІ

Анадолы жеріндегі түрік тарихы Малазгирт соғысымен (1071) тікелей байланысты. Өйткені осы соғыстың нәтижесінде түріктер Шытыс Анадолыны толық бағындырды. Ал Ұлы Салжұқлы империясының әміршісі Алып Арсланның бұйрығы бойынша Батыс Анадолы жерін бағындырған Құталмышұлы Сүлейман бек Анадолы Салжұқлы мемлекетінің іргесін қалады. Анадолы жерінде құрылғандықтан, «Анадолы Салжұқлы мемлекеті» деп аталған бұл мемлекет крест жорықтарына тосқауыл болып, уақыт өте келе қуатты елге айналды. Алайда II. Гыяседдин тұсында Байжу ноян басшылық еткен монғол әскерінен жеңілген Салжұқды мемлекетінің іргесі шайқалып, құлдырай бастады.

Анадолыда түрік тілінде жазылған алғашқы әдеби шығармалар XIII ғасырдан бастау алады. Сондай-ақ бұл кезеңде шығармаларын араб және парсы тілінде жазған ойшылдар да болған. Түрік әдебиетінің тарихын зерттеуші ғалымдардың айтуы бойынша, бұл ғасырда Иунус (Жүніс) Әміре, Ахмед Факиһ, Халилұлы Али, Мәулана Жалаладдин Руми, Сұлтан Уәләд, Хожа Деххани, Шейяд Хамза және Хожа Насыреддин (Қожа Насыр) өмір сүрген. Кейбір ғалымдардың пікірінше, жоғарыда аты аталған ақындардың қайсібірі XIV ғасырда өмір сүрген. Дегенмен бұлардың XIII тасырдан бастау алары дау тудырмайтын ақиқат.

XIII ғасырдың ең үлкен ақыны Иунус Әміре (1240-1320). Иунус Әміре XIII ғасырдың екінші жартысы мен XIV тасырдың алғашқы жартысында Анадолының орталық аудандарында өмір сүрді. Оның өмір жолы туралы нақты мәліметтер жоқтың қасы. Халық арасына кең тараған аңыз әңгімелерде Иунус Әміренің хат танымайтыны айтылады. Алайда ақынның шығармаларына үңілер болсақ, мүлде кереғар жайтты көреміз. Иунус Әміренің ұстазы Таддук Әміре сопылық жағынан Ясауи тариқатының пірі Синан шайхының шәкірті болған, бұл жағдай бізді Иунус Әміре Қожа Ахмет Ясауи жолын ұстанған деген ойға жетелейді. Өйткені Әміренің жырлары да Ясауидің хикметтеріне ұқсас болып келеді.

Түрік әдебиетіндегі лирикалық өлеңнің шоқтығы биік өрнегін жасаған И. Әміре, сонымен қатар дидактик ақын болып табылады. Ол батыстағы түріктер арасында сопылық сарында жазған ең үлкен ақын болып табылады. Өлеңдерінде Аллаға ғашықтықты, сопылық қалыпты, кемел адамдық жолды жырлаған И. Әміре аруз, назым және қара өлең түрінде жазған. И. Әміренің шығармашылығындағы ең негізгі қызметінің бірі — оның әдеби тілі. Ол түрік тілінің «көне Анадолы түрікшесі» деп аталатын кезеңінің ең үлкен өкілі. Түрік тілінің әсемдігін XIII ғасырдың өзінде әлемге паш еткен Иунус, сопылықтың қиын әрі күрделі ұғымдарын халыққа түсінікті тілмен көркем жеткізе білген. Түрік халқы Иунустың жырларынан өзінің тілін, ділін, дінін, әдебиеті мен мәдениетін көріп, таниды. И. Әміре жырларының ғасырдан ғасырға, ұрпақтан ұрпаққа жалғасуының сыры осында болса керек.

Уақыт өте келе И.Әміренің ақындық мектебі қалыптасты. Қажы Байрам Уәли (1340-1430), Ешрефұлы Руми (ө.ж. 1469), Үммі Синан (ө.ж. 1551), Ахмед Сарбан (ө.ж. 1545), Идрис Мухтефи (ө.ж. 1615), Низамұлы Сейід Сейфуллаһ (ө.ж. 1601) Аккирманлы Накши (ө.ж. 1651), Оланлар Шейхи Ибрахим әпенді (ө.ж. 1655), Ғайби Сунуллаһ (о.ж. 1661) және Химмет осы мектептің рухани түлектері іспеттес. И. Әміренің ең негізгі туындысы «Диуан» деп аталады. Бұл кітаптың қайта жарық көруінде А.Гөлпынарлының еңбегі зор. И. Әміренің екінші еңбегі «Рисалетун-нусхиие» деп аталады.

Парсы тілінде жазған ақын-жазушылардың бірегейі ретінде Мәулана Жалаледдин Румидің (1207-1273) атын атауға болады. Мәулананың шығармалары бүгінде Түркия, Иран, Үндістан, Пәкістан, Голландия, Франция, Англия және Америка сынды мемлекеттерде кең таралған. Мәулананың ізімен «Мәулеуи әдебиетінің мектебін» құрып, аясын кеңейткен Мәулеуи тариқаты Түркия, Балқан түбегі, Египет, Сирия, Ирак, Азербайжан және Венгрияға тамыр тартқан. XIV және XV ғасырларда жазылған өлең-жырларда Мәулананың аты үлкен құрметпен аталады. Сонымен қатар Сенжани, Кухистани және Касымул-Әнуар сияқты парсы ақындарының Мәулананы ұстаз тұтқаны көпшілікке аян болса керек.

Мәулананың екі жыр кітабы бар. Оның бірі «Диуани Кебир» болса, екіншісі 6 томнан (6 дәптер) тұратын «Мәснәуи» атты жыр жинағы. XVIII ғасырда өмір сүрген Сүлейман Нахифи тарабынан түрік тіліне аударылған «Мәснәуи» - Мәулананың бүкіл әлемге танымал туындысы деуге болады. Алғаш рет Никольсонның ұсынуымен жарық көрген бұл еңбек ағылшын, француз, неміс, урду және араб тілдеріне аударылған. Сондай-ақ Мәулананың қара сөзбен жазған шығармалары да болған. Олар: сұхбаттарының жиынтығы болған «Фихи ма фих», туыстары мен достарына жазған хаттарын қамтитын «Мектубат» және жеті уағызынан тұратын «Межалиси Себға» атты шығармалары. Шығармаларын парсы тілінде жазған Мәулана, төл туындыларында тегінің түрік нәсілінен екенін тілге тиек етіп отырған.

XIII ғасырда Түркияның зиялы қауымы өз туындыларын араб және парсы тілдерінде жазып, жариялаған. Бұл орайда, Салжұқлы мемлекетінде медреселердің парсы тіліне іш тартып, жағдай жасағанын айта кеткен жөн. Ал өз туындыларын түрік тілінде жазған ақындар болса айтқысы келген ойларын халыққа түсінікті тіл мен жеткізуді басты мақсат етіп алған. Түрік тілінде жазылған туындылар тек ұлттық тілдің өмір сүруіне ықпал етіп қана қойған жоқ, сонымен катар ол ұлттық мәдениет пен өнердің дамуына үлес қосты. Бұл кезеңнің шығармаларына, негізінен, сопылық сарын арқау болған. Халықтың қалауына жақын болғандықтан, сопылық философиясы ұлттық әдебиеттің таңдаулы тақырыбына айналған. Дидактикалық өлеңдер басымдыққа ие болған. Сопылық әдебиеттің шоқтығы биік туындылары осы тасырда пайда болып, ұлы ойшыл - ақындар осы кезеңде өмір сүрді.

1243 жылы Көседат майданында Байжу ноян басқарған монғол әскерінен ойсырай жеңілген Салжұқлы билігі шайқалып, Анадолының тізгіні бұдан былай моңғолдардың қолына өтті. Жарты тасырдан астам билік басында болған монғолдар халықты қанады, елді тонады. Салжұқлы сұлтандары монғолдың қарабайым қызметкері сияқты еді. Анадолы Салжұқлы мемлекеті, осылайша, XIII ғасырдың екінші жартысында саяси, экономикалық және қоғамдық дағдарысқа ұшырады. Басқыншыларға қарсы болған халық бірнеше рет көтеріліске шықты. Нәтижеде, XIII ғасырдың аяғына таман монғол билігі әлсіреді, ал мұның есесіне түрік бектерінің басшылық етуімен кішігірім мемлекеттер қалыптаса бастады. Анадолы жерінде XIV ғасырда өмір сүрген мұндай кішігірім мемлекеттер «Бейлік» деп аталды.

Бұл ғасырда жазылған шығармалардың басым көпшілігі түрік тілінде жарық көрген. Бұл кезеңнің әдеби шығармалары көбіне мәснәуи және диуан түрінде кездеседі. Мәснәуилер — бәйіті мен ұйқасы аз, негізінен, оқиғаның өрбуі қара сөзбен баяндалған, көркемдігінен бұрын мазмұнына көбірек мән берілген, діни және рухани мәселелерді арқау еткен, халыққа түсінікті тілмен және түрікше жазылған туындылар. Мәснәуилер, негізінен, сопылық сарында болатын. Сондай-ақ аударма ісі жақсы жолға қойылған бұл ғасырда «диуан әдебиеті» қалыптасып келе жатты. Диуан әдебиетінің таңдаулы өкілдері ретінде Ахмеди, Сейід Несими, Қады Бурханеддин және Ахмеди Даидың аттарын атауға болады.

XIV ғасырда жазылған мәснәуилер, негізінен, махаббат, шытырман оқиға, дін, сопылық және ілім тақырыбында өрбіген. XIV ғасырда жасалған аудармалардан басқа проза жанрында жазылған діни, сопылық, этика, саясат, тарих, дастан және сықақ - сатира кітаптары болды. Дін тақырыбында түрікше тәпсір, хадис кітаптары жазылды.

Жалпы алғанда, XIV ғасырдағы түрік әдебиетінің ерекшеліктері жайында мынадай қорытынды жасауға болады: саяси тұрақсыздық пен қоғамдық келеңсіздіктерге қарамастан, әдебиет даму жолында болды; түрік сатирасының атасы болып саналатын Насреддин қожа (Қожанасыр) өмір сүріп, артына мол мұра қалдырды; көптеген дастандар жазылды; мәснәуи әдебиеті дамыды, діни, сопылық, махаббат және шытырман оқиғалы мәснәуилермен қатар, алғашқы хамса жазылды; парсы және араб тілінен аудармалар жасалды; өлең-жырларда көбіне аруз уәзіні қолданылды; әдеби тіл ретінде көне Анадолы түрікшесі пайдаланылды.

ХV ғасыр басында Анадолы жерін Әмір Темір жаулап алды, осылайша, елде саяси тұрақсыздық белең алды. Дегенмен Анадолыға ағылған көштің нәтижесінде түрік халқының саны арта түсті. Түрік тілінің қолдану аясы кеңейді, медреседе дәріс түрік тілінде жүргізіле бастады. Салжұқлы империясының орнына Қараман ұлдары, Жандар ұлдары және Осман ұлдары (Османлы) атты үш әулет шаңырақ көтерді. Бұлардың арасында Османлы мемлекеті бірте-бірте басымдыққа ие болып, XV ғасырдағы түрік әдебиеті, негізінен, осы мемлекеттің аясында қанат жайды. Османлы мемлекетінің билеушісі Сұлтан II. Мұрат (1421-1451) ғалымдар мен өнер адамдарын және шайхыларды қолдап, қорғап отырған. Өзі де өлең жазған Сұлтан ІІ.Мұрат түрік тілінің шынайы жанашыры болып, әдеби шығармалардың түсінікті әрі ұғынықты тілмен, таза түрік тілінде жазылуын тапсырған.

XV ғасырда Анадолы жерінде диуан әдебиеті қалыптасып, қанат жайды. Бұл ғасырда өмір сүрген қаламгерлер қатарында төрт тұлғаны ерекше атауға болады. Бұлар — диуан әдебиетінің көрнекті өкілдері Нежати бей мен Ахмет паша, диуан және мәснәуи әдебиетінің ірі өкілі Шейхи және мәснәуи әдебиетінің шоқтығы биік шебері Сүлейман Челеби. Сонымен қатар бұл кезеңде аты-жөндері тезкиреге жазылып, атақ-даңқы күні бүгінге дейін жеткен көптеген ақын-жазушылар өмір сүріп, шығармашылықпен айналысты.

Өлеңдерінде халық мұрасын, қанатты сөздер мен нақылдарды шебер пайдалана білген Месихи (ө.ж. 1512) XV ғасырдың әйгілі ақындарының бірі. «Бахарийе» атты жыр кітабы кейіннен француз, алман, ағылшын және латын тілдеріне аударылып, басылған. Қаланың әсемдігі мен сұлулығын және сұлуларын жырта қосу арқылы мәснәуи өлеңіне «шехрентиз» атты жаңа түр қосқан. «Диуан» кітабы жарық көрген. Едирне қаласының сұлулығы мен сұлуларын жырға қосқан «Шехрентиз» атты жыр жинағы мен «Гул-и Сад-берг» атты қара сөздеріне ғалымдар ғылыми түсінік жазып, жариялаған.

XV ғасырдың үлкен ақыны ретінде Қараманлы Низамидің де атын атауға тиістіміз. Жастай қайтыс болған ақынның қаламы қарымды болған. Еркін өлең жазған оның «Диуан» кітабы басылып шыққан. Бұл ғасырда диуан жазған Зейнеп хатун мен Михри хатун деген әйел ақындар өмір сүрген. Михри хатунның диуан кітабы 1967 жылы Мәскеу қаласында жарық көрген. Сонымен қатар Османлы әулетінің мүшелері, мемлекет басшылары Фатих Сұлтан Мехмет, Жем Сұлтан, Сұлтан II. Беязид, шахзада Қорқыт да өлеңмен әуестеніп, артына мол мұра қалдырған.

Диуан әдебиетінде сопылық сарында жырлаған ақындар болған. Бұлардың қатарында «Диуан» және «Сынық сый» атты дидактикалық мәснеуидің авторы Кемал Үммиді (о.ж.1475), «Диуан» және «Музеккин-нуфус» атты сопылық, ахлақи мәснәуи кітаптарын жазған Ешрефүлы Румиді (о.ж.1460), «Диуан», «Ней-наме», «Мискин-наме», «Чобан-наме» атты сопылық тақырыпта мәснәуи кітаптарын жазған Рушени Омар Дедені (о.ж.1486), тариқат шайхы Қажы Байрам Уәлиді (1339-1429) және «Диуан», Манеуи» атты сопылық кітаптардың авторы Ибраһим Гүлшениді атауға болады.

Тезкире жазбаларында Бехишти, Синан, Ахмед-и Рыдван, Муи- ди, Желили, Шахиди атты ақындардың Низамидің «хамсасына» жауап жазғанын хабарлайды. Алайда бұлардың арасында тек Ахмед-и Рыдваннын «хамсасы» ғана сақталып қалған. Бұл кезеңде Хамдуллах Хамди мен Арифтің «хамсасы» әйгілі болған. Сондай-ақ Хамдуллаһ Хамди (1449-1508) есімі махаббат және шытырман оқиғалы мәснәуи жазған ақындардың басында аталады. Медреседе оқып, діни ілімін тереңдеткен Хамди, оқытушы болған. «Иусуф у Зулейха» тақырыбына түрік әдебиеті тарихында ең таңдаулы мәснәуи жазған. «Диуан» кітабы қолжазба күйінде сақталған. «Хамса» кітабында екінші мәснәуи «Ләйлі ву Мәжнүн», үшінші мәснәуи «Мәулид», төртінші мәснәуи «Кыяфет-наме» және бесінші кітабы «Тухфетул-ушшак» деп аталады. Оның бұл бес кітабының құрамына кірмеген «Ахмедийе» атты мәснәуи кітабы да бар.

Проза жанры XV ғасырда екі түрлі бағытта дамыды. Синан паша негізін қалаған бірінші бағыт көркем сөз ретінде, ал екінші бағыт қарабайым қара сөз түрінде даму үстінде болды.

Синан паша (14407-1486) — көркем сөз өнерінің шебері және осы жанрдың негізін қалаушылардың бірі. Шын аты Иусуф Синанудцин, Стамбулдың алғашқы қазысы (сот) Хызыр бейдің ұлы. Фатих Сұлтан Мехмет тұсында уәзір болып қызмет атқарған. ІІ.Беязид кезінде Едирне қаласында медресе мұғалімі болған. Шығармаларының арқауы, негізінен, дін, тасаууф, ахлақ және пәлсапа тақырыптарына арналған. «Тазарру-наме», «Тезкиретул-әулие» және «Маариф-наме» атты еңбектері жарық көрген.

Сондай-ақ шығармаларын халыққа ұғынықты әрі жеңіл, түрік тілінде жазған ақын-жазушылар болған. Мержимек Ахмед, Языжыұлы Ахмед Бижан, Ұзын Фирдеус, Әбулхайр Руми және Нешри сияқты жазушылар осы топқа жатады.

Қорыта айтқанда, Түркия түріктерінің әдебиеті XV ғасырда даму үстінде болды. Поэзия жанрында диуан және мәснәуи әдебиеті түрлене түсті. Диуан өлеңі өрлеу үстінде болып, өлеңнің классикалық үлгілері туындады. Махаббат жырларымен бірге діни, сопылық тақырыпта диуандар жазылды. Ғасырдың алғашқы жартысында диуан әдебиеті түрік тілінде қалыптасқанымен, ғасырдың екінші жартысында Ахмед пашадан бастап араб және парсы тілінің әсері арта түсті. Бұл жайт түрік тіліне кері әсер етті. Сондықтан Татавлалы Махреми, Айдынлы Висали сияқты зиялылар бұл жағдайға қарсы шығып, қарабайым халыққа түсінікті түрік тілімен жырлар жазды. Әйтсе де, өкінішке қарай, бұл әрекет өз жалғасын таппай, үзіліп қалды. Әдебиетте діни және сопылық сарында жазылған еңбектердің саны көп болды. XIV ғасырда жырланған діни дастандардың орнын бұл ғасырда тарихи шығармалар алды. Сүлейман Челебидің шоқтығы биік «Мәулид» атты шығармасы дүниеге келді. Көркем сөз өнерінің негізі қаланып, сатиралық шығармалар жазылды.

Мемлекет шекарасын Тебризден Венаға, Қырымнан солтүстік Африкаға дейін кеңейткен Османлы империясы XVI ғасырда Азия, Еуропа және Африкаға үстемдік жүргізді. Осыншама орасан зор аймақта жаңа білім, мәдениет және өнер ордалары қанат жайып, дами түсті. Османлы әміршілері мен сұлтандары өнер адамдарын қолдап, оларға жағдай жасап отырды. Соның нәтижесінде түрік тілі өнер және ғылымның тіліне айналып, әдебиет саласы өркендеді. Османлы медреселерінен көптеген ғалымдар мен әдебиетшілер жетіліп шықты.

XVI ғасырда түрік диуан әдебиеті қалыптасып, жетілді. Түрік ақындары бұдан былай өздерінің парсы ақындарынан артық болмаса, кем емес екендіктерін жете түсінді. Жас ақын-жазушылар да бұл ғасырда, негізінен, ажамдық ақындарға емес, түрік ақындарына еліктеп жазды. Бұл сенім түрік өнерін асқақтатып, диуан өлеңін көркемдік жағынан ерекше құлпыртып жіберді. Ақындардың өрісі кеңейіп, өлең өнер ретінде өрлей түсті. Дін, сопылық, махаббат, табиғат және сауық-сайран жайында шалықтаған жырлар жазылып, өлеңнің бояуы әрлене түсті. Мақал-мәтелдер, қанатты сөздер өлең жолдарында жиі-жиі қолданылып, түркілік дәстүр көрініс тапты. Дегенмен өткен ғасырда басталған қарабайым түрік тілінде жазуды талап еткен ағым бұл ғасырда жалғасын таппай, үзіліп қалды.

XVI ғасырдың атақты диуан ақындары ретінде Зати (1471-1546), Хаяли (о.ж.1557), Баки (1526-1600), Неви (1533-1599), Рухи (о.ж.1605) және тағы басқалардың аттарын атауға болады. Диуан өлеңін сопылық сарында жырлаған ақындар Ибрахим Гүлшени (ө.ж.1534), Ахмед Сарбан (о.ж.1546) және Үмми Синан (о.ж.1569). Сондай-ак хуруфилік сияқты сенімге иек артып, жыр жазған ақындар да болған (Усули, Пе- нахи, Иеминит.б.).

XVI ғасырдың ен ұлы ақыны - Баки (1526-1600). Стамбулда дүниеге келген оның шын аты Махмуд Абдулбаки. Медреседе оқып жүрген кезде ақын ретінде аты шыққан. Қануни Сұлтан Сүлейманнан бастап ретімен төрт Османлы патшасынан құрмет көріп, алғыс алған. Патшалардың қолдауымен жайлы өмір сүрген ол мұғалімдік кызметінен жоғарылап, Мекке, Мәдина және Стамбул қалаларында қазы (сот) болып істеді, Стамбулда қайтыс болды.

Көзі тірісінде «ақындардың сұлтаны», «ақындардың әміршісі» сияқты атақтар алды. Өлеңдерінде махаббат және табиғат лирикасы басым. Түрік тілін шебер әрі ұтымды қолданып, империяның тіл байлығын арттыра түсті. Жазған қасидалары мен ғазалдары Иран мен Индияға жетіп, Османлы мемлекетінің даңқын әйгіледі. Араб тілінен аударма жасаған ол Қануни Сұлтанға арнап мәрсие жазған. Ең атақты шығармасы «Диуан» латыш әрпімен жарық көрген. Аудармалары: «Меали- мул-иакин фи Сирети Сеийдел-мурселин», «Фезаилул-жихад», «Фезаил- и Мекке», Қырық хадис аудармасы (жоғалып кеткен). XVI ғасырда ортақ тақырыпқа қалам тартқан (Абдидің «Нияз-наме-и Сад у Хума», Рахмидің «шах у геда», Қара Фазлидің «Гүл ү бұлбұл» кітабы сияқты) шығармалар болғанымен, мәснәуи әдебиеті, негізінен, жергілікті халықтың тұрмыс-салты мен дәстүрі төңірегінде өрбіді. Мәснәуи әдебиеті мазмұндық жағынан түрленіп, діни, ахлақи және сопылық хикаялар (Шемсидің «Деһ- мүрг», Даут Халветидің «Гүлшен-и Теухид», Лоқман деденің «Менакыб- ы Мәулана», т.б. шығармалары), хилие мен мәулид (15-ке жуық), мақгел және қырық хадис аудармалары, насихат-нама, шехренгиз, саки-нама, Османлы тарихы, Селим-нама, Сүлейман-нама, фетих-нама сияқгы тақырыптарға арналған мәснәуилер жазылған еді.

XVI ғасырда проза жанры үш түрлі бағытта дамыды. Қожа Садеддин мырза мен Хасан Челеби көркем сөз өнерін, Латифи мен ғашық Челе- би орта жолды және Али сияқты халық аңыз-әңгімелерін айтушылар үшінші, яғни бағыт қарабайым қара сөз өнерін байыта түсті. Айта кету керек, бұл ғасырда проза жанрында ең көп еңбек еткен Лами Челеби. Сондай-ақ аударма саласында да көптеген жұмыстар атқарылды. Саяхат әдебиетінің жемісі ретінде португалиялықтармен Үнді мұхитында соғысып, кемесінен айрылғаннан кейін Бабыр шахтың өлкесін кесіп өтіп, Иран арқылы Османлы еліне қайта оралған Сейди Али Рейістің атақты «Миратул-мемалик» атты еңбегін атауға болады.

Тезкире жанры алтын ғасырын бастан кешті. Шығыста Науай мен батыста Сехи бейден бастау алған бұл жанр.Латифи (о.ж.1582), Ахди (о.ж.1593), ғашық Челеби (ө.ж.1571), Мұстафа Беяни (ө.ж.І598) және Қыналызада Хасан Челеби (ө.ж.1603) тарабынан жалғасын тауып, құлашын сермей түсті.

Тарихты қара сөзбен баяндау белең алды. Өлеңмен аралас жазылған тарих кітаптары да бар. Көркем сөзбен безендіріліп жазылған тарих кітаптарының қатарында Қожа Садеддин мырзаның (1536-1599) «Тажут-теуарих», Желалзада Мұстафа Челебидің (о.ж.1567) «Табақатул- мемалик» атты еңбектерін, қара сөзбен жазылған кітаптар қатарында Лүтфи пашаның (о.ж.1563) «Теуарих-и Ал-и Осман» атты еңбегін, көркем сөзбен аралас жазылған кітаптар қатарында Мұстафа Алидің «Күнхл-ахбар» атты еңбегін атауға болады.

XVI ғасырда шарх (түсінік) жазу өнері ерекше дамыды. Шарх жазушылар ретінде Гелиболулы Сурури (ө.ж.1551), Призренли Шеми (ө.ж.159І), Босналы Суди (ө.ж.1596) сияқты қаламгерлер ерекше атауды қажет етеді.

XVI ғасырда жыраулық (озан) поэзиясының өкілдері де айтарлықтай табысты болды. Ислам діні келмей тұрған кезде қалыптасқан бұл дәстүрді жалғастырушылар халық арасында «ғашық» деп аталды, олар әскер қатарында немесе ауылдарда қолына саз домбыра алып, жырлар айтты. Бұл кезеңде Бахши, Озан, Кұл Мехмед, Өксіз деде, Хаяли, Чырпанлы, Оғыз Али, Қул Чуха, Геда Муслу, Армутлу сияқты озан - жыраулар өмір сүрді.

XVI ғасырда халық хикаялары кең тарады. Бұл дәстүр шейяд, қыссахан немесе медцах деп аталатын кісілер тарабынан ауылдар мен теккелерде айтылып, дамыды. Халық арасында хикая айтқан кісілер ретінде Нутки, Мустафа баба, дәруіш Хасан және Егленже деген өнерпаздардың аттарын білеміз. Айтылған хикаялардың кейбірі хатқа түсіп, жазба түрінде жетті. Сондай-ақ бұл ғасырда түрік әлемінің ортақ туындысы «Көроглы» жаңарған түрде қайта айтыла бастады. Қолымыздағы мәліметтер Қаракөз және қуыршақ ойынының осы ғасырдан бастау алатынын баяндайды.

Қорыта айтқанда, Түркия түріктерінің тілі бұл ғасырда тек мемлекет тілі ғана емес, сонымен қатар орасан зор аймақты қамтыған империяның тілі болды. Диуан өлеңі сан және сапа жағынан арта түсті, қасида мен ғазал түрлі формада дамыды. Бакидің қаламынан шоқтығы биік шығармалар туды. Қоғамдық сын пайда болып, Бағдатлы Рухидің туындысында көрініс тапты. Нәзирагөйлік дәстүрі жалғасып жатты. Сын-сатира саласында өлеңдер жазылды. Жұмбақ түрі өркен жайды. Мәснәуилер араб және парсы ықпалынан шығып, дәстүрлі үрдіс дамыды. Сопылық сарын қанатын жайып, халыққа кеңінен танымал болды. Пайғамбар өмірін жырлаған жаңа мәулидтер жазылды. Тарих жаңа белеске көтеріліп, проза үш бағытта дамыды. Мысал, аңыз әңгімелер тараб, тезкире жазу алтын ғасырын бастан өткерді. Текке әдебиетінің ірі өкілі Пир Сұлтан Абдал осы ғасырда өмір сүрді. Зиялылар арасында сопылық сарында жазылған диуан өлеңі кеңінен танымал болды. Жыраулық дәстүрі қайта жалғасын тапты. Халық хикаялары меддах, қыссахан және шейядтар арқылы тарады.

XVII ғасыр іргелі түрік империяларының құлдырау кезеңінің басталған тұсы. Дегенмен бұл құлдырау кезеңі бірден бола қоймағандықтан, әуелгіде әсері сезіле қоймады. Сондықтан Османлы түріктері XVII ғасырға өткен ғасырдағы құдіретті қалпымен аяқ басты. Османлы мемлекетінің шекарасы бастапқы қалпын сақтады, ал Алман-Австрия империясы мен Ресей патшалығы Османлы империясына салық төлеуін жалғастыра берді. Алайда көп ұзамай елдегі экономикалық-әлеуметтік жағдай шиеленісіп, саяси биліктің ықпалы азая бастады. Саяси биліктің әлсіреуі ел ішіндегі наразылықтың артуына және бұзақылардың батыл қимылдауына апарып соқты. Анадолыдағы Желали көтерілістері мен Иранға және Еуропалық мемлекеттерге қарсы ұйымдастырылған сәтсіз жорықтар империяның тоқырауына себеп болды. Елдің шекарасы тарылып, саяси құрылымдар дағдарысқа ұшырады. Бұған керісінше, батыстық мемлекеттер мен ұлттар даму үстінде болды. Османлы империясының билеушілері мен зиялылары бұл дамудың түпкі мәнін ұға алмады. Ғасырдың соңына таман түрік салтанаты күшін жойып, империя көптеген жерінен айырылып қалды.

Дегенмен бастапқыда саяси және экономикалық тоқырау әдебиет әлеміне айтарлықтай әсер ете қоймады. Өткен ғасырдың бай мұрасы бұл ғасырда жалғасын тауып, дәстүрлі үрдіске айналды. Дегенмен ғасыр соңына қарай әлеуметтік саладағы олқылықтың әсері әдебиетте де көрініс таба бастады. Жалпы алғанда, XVII ғасырда Османлы әдебиетінің жай-күйі төмендегідей болды. Түрік ақындары Үндістанда пайда болған өлең түрін дамытып, ол Османлы елінде «Себк Хинди» (Үнді тәсілі) деген атпен кеңінен белгілі болды. Найли (ө.ж. 1666) мен Нешати (ө.ж. 1674) осы өнердің шоқтығы биік шайырлары болды. Сондай-ақ қасида жанрында Нефи мен Наби, ғазалда Наби мен Сабри (ө.ж. 1640), Шайхулислам Яхия (ө.ж. 1644), Шайхулислам Бахаи (ө.ж. 1653) және Найли мен Нешати соңына өшпес мұра қалдырды. Ғасыр аяқталар тұста дәстүр жалғасын тапқанымен, әдебиетте тоқырау басталады. Диуан әдебиетіне тоқтала кетсек, әдебиеттің бұл түрінде Иран әсері азайып, ұлттық ерекшеліктер басымдыққа ие болды. Бұл ғасырда диуан жазған ақындардың саны 150-ден асып, жығылады. Поэзияда түрік тілі белең алып, жыр жолдарында халықтың даналық сөздері мен мақал-мәтелдерді көптеп пайдалану үрдіске айналды. Діни әдебиет дамып, «Қырық хадис», «Миражнама», «Наат», «Хилие» жазу үрдіске айналды. «Қырық хадис» жазғандар қатарында Кефелі Фейзи, Наби, Қараманлы Фетхи, Кемаледдин Мехмед және т.б. атауға болады. Сопылық сарында жазылған шығармалардың шоқтығы биік болды. Парсы әдебиетінен сопылыққа қатысты бірнеше туынды аударылып, басылды. Мәснәуи әдебиеті классикалық үлгіде жалғасын тапқанымен, уақыт өте келе бастапқы тұғырынан түсіп, қарабайыр тартты. Әлеуметтік мәселелерге орай саки-намалар жазылды, ал шехренгиз түрі үрдістен шығып, бірте-бірте бәсеңсіп қалды. Сур-нама мен тезкире жазу дәстүрі жалғасты. Риязи, Фаизи, Рыза, Иумни, Асым, Мүжиб, Гуфти сынды авторлардың тезкирелері көпшілікке мәлім болды. XVII ғасырдың ең ірі ақын-жазушылары қатарында Наби, Нефи, Әулие Челеби және Катиб Челебидің аттарын атауға болады.

Наби (1642 — 1712) ақын философиялық өлеңдер жазды. Хакім ақын болған ол философиялық, танымдық тақырыптарға көп қалам тартқан. Хикмет түрінде жазған жырларында тағдыр мәселесіне көп тоқталған. Бәйіттері тілге жеңіл, айтуға орамды және түсінікті тілмен жазылған. Өзі шет ауданда туып өскеніне қарамастан, жазған ғазалдары көркем әдебиеттің тілі Стамбул диалектісіне жақын. Ол тек ірі ақын ғана емес, сонымен қатар өзіндік ақындық мектебі болған, шайыр шәкірттер тәрбиелеген ұстаз да бола білген. Рами Мехмет паша, Сәбит, Назым, Сейіт және т.б. ақындар Наби мектебінің түлектері. Бұл ақындық мектеп екі тасыр бойы өзінің ықпалын жоғалтқан жоқ. Туындыларының алтауы өлең түрінде жазылған. Алғашқысы — «түрікше Диуан» деп аталады. Бұдан басқа «парсыша Диуаны» да бар. Ал «Тәржіме-й Хадис-и Ербатин» атты шығармасында пайғамбар хадистерін түрік тіліне аударып, өлең түрінде жазған. Атақты «Хай- рийе» атты шығармасы 1857 жылы француз тіліне аударылып, Парижде басылды. Сонымен қатар «Хайрабад» және «Сур-наме» атты шығармалары да өлеңмен жазылған туындылары арасында. Ақынның қара сөзбен жазылған шығармалары ретінде «Фетих-наме-и Каманине», «Тухветул-харамейн», «Зейл-и Сиер-и вейси» атты еңбектерін атауға болады. Набидің хаттары жинастырылып, «Мүншеат-ы Наби» деген атпен жеке жинақ болып жарияланды.

Нефи (о.ж. 1635) — мадақтау мен мазақтаудың әсіре үлгісін жасаған ақын деп бағалауға болады. Хазіреті Мұхаммед пайғамбар мен мемлекет басшыларын мадақтай отырып, өзін мақтауды да ұмытпаған. Ол жақсы көрген адамдарын әсіре мадақтап, ұнатпаған адамдарын жеріне жеткізе мазақтап, әжуалаған. Парсыша да өлеңдер жазған Нефидің түрік тілінде жазылған «Диуан» кітабы оның негізгі еңбегі. Ал парсыша жазған «Диуан» кітабы түрікшеге аударылып, басылған. «Сихам-ы Каза» атты еңбегінде мазақ өлеңдері жинақталған.

Қожа Ахмет Ясауидің ұрпағы Әулие Челеби (1614 — 1685?) Стамбулда дүниеге келген. Патша Сарайы жанындағы жоғары мектепте білім алып, зиялы қауым өкілдерімен тығыз байланыста болды. 1630 жылы көрген түсінің әсерімен әуелі Стамбул қаласын аралап, содан кейін ұзақ сапарға шығып, көптеген шет елдерде болды. Әулие Челебидің «Саяхат-намасы» қарабайым жолсапар кітабы емес. Ол барған жерлерін суреттейді, оның мәдениеті мен тарихынан және сол кездегі елдің саяси, экономикалық жай-күйі жайында мол мәлімет береді. Сондықтан өз дәуірінің қоғамдық келбетін көрсете білген және көптеген ғылым саласы жайында соз қозғаған саяхат-нама Әулие Челебидің атын әлемге әйгіледі. Әйтсе де, естіген әңгімелері мен халық хикаяларын сол қалпында қағаз бетіне түсіргені үшін, автор кейде әсірелеуге ұрынады.

Терең білім иесі әрі ірі ғалым, шебер жазушы болған Катиб Челебидің (1609 — 1657) артында жиырмадан астам кітабы қалған. Олардың ең негізгілеріне тоқталар болсақ, олар төмендегілер: Жихан-нұма (жердің жұмыр екені айтылады); Фезлеке (Османлы және дүниежүзі тарихы баяндалады); Такуимүт-теуарих (дүние тарихы, араб тілінде жазылған); Тухуетул-кибар фи есфарил-бихар (Түрік теңіз флотының тарихы); Кешфуз-зунун (15 мыңға таяу кітаптың мазмұны мен олардың авторлары жайында кеңінен мәлімет береді. Француз және латын тілдеріне аударылған); Мизанул-хак фи ихтиярил-ехакк (дін, ахлақ және қоғамның басқа да өзекті мәселелеріне қатысты).

Түркия түріктерінің халық әдебиеті үшін XVII ғасыр өте жемісті болды, сондықтан оны халық әдебиетінің алтын ғасыры деп атауға да болады. Сопы ақындар мен халық ақындарының жырлары, халық әңгімелері мен хикаялары және халық театры ерекше дамып, кең өріс жаяды. Сонымен қатар XVII ғасырда бұрын алшақ жатқан зиялы қауым мен бұқара халықтың әдебиет туралы деген ұғым - түсінігі бір арнада тоғысып, мейлінше жақындай түсті.

Халық ақындары, соның ішінде Қаражаоғлан, Геухери, Ашық Омар және Құл Катиби, Қайықшы құл Мұстафа, Ашық, Ашық Халил, Үскідари, Кешфи, Сияхи, Ибрахим, Камил, Демиржиоглы, Тамышварлы ашық ғази Хасан және т.б. көптеген ақын-жыраулар халық әдебиетінің тамаша үлгісін жасады. Соның ішінде, әсіресе қара өлең түрінде жыр айтқан Қаражаоғланның өлеңдері Анадолы, Рум елі, Қырым және Әзірбайжанда кеңінен тараб, ғасырлар бойы халықтың жадында сақталып қалды.

XVIII ғасыр — Османлы мемлекетінің бұрынғы құдірет күшінен айырылып, тоқырауға ұшыраған құлдырау кезеңінің басы болып табылады. Экономикалық және әскери орасан зор күшке айналған батыс Еуропалық мемлекеттер Османлы елін жан-жақтан қыспаққа алып, ығыстыра бастаған кезең осы тұс. Оның үстіне, елдің ішіндегі саяси тұрақсыздық пен үкіметтің қауқарсыз қаракеттері мемлекеттің тұралауына тоқтау сала алмады. Оның үстіне, Еуропаны танып, білу үшін жіберілген елшіліктер мен әртүрлі аударма жұмыстары да бірден өз нәтижесін бере қоймады. Сондықтан елдің ішінде де түрлі наразылықтар мен қарсылықтар артып, көптеген көтерілістер болды.

Алайда, саяси және экономикалық тоқырауға қарамастан, керісінше, әдебиеттегі дәстүрлі үрдіс сақталып қана қоймай, одан әрі даму үстінде болды. Бұл дәуірде Иран әдебиетінің ықпалы мүлде жойылып, ұлттық әдебиет қанат жайды. Халық ауыз әдебиетінің бай мұрасы жазба ақындарға әсер етіп, поэзияның тілі араб және парсы сөздерінен арыла бастады.

Османлы тарихында ғасыр басы «Лала дәуірі», яғни қызғалдақ дәуірі деп аталды. Бұл дәуірде адамдар қызық қуып, көңіл көтергенді ұнатты. Әрине, мұның әсері әдебиетте де көрініс таппай қойған жоқ. Сондықтан Ками, Дүрри, Тайб, Недим, Сами, Иззет Али паша және т.б. ақындарды әдебиет сүйер қауым «лала дәуірінің ақындары» деп атады. Ал ғасырдың соңына қарай Қожа Ратып паша, Есрар деде, Шайх Талиб, Хожа Нешет, Сүнбілзаде Уехби және Сүрури сынды ақын-жазушылар шығармаларымен кеңінен танымал болды.

Диуан және Мәснәуи әдебиетінде сопылық сарын басым болды. Бұрсалы Исмаил Хаккы (о.ж.1733), Ерзурумлы Ибрахим Хаккы (ө.ж.1772), Шайхы Салахи Ушшаки (о.ж.1781) осы бағытта қалам тартқандардың ең көрнектілері. Дегенмен бұлардың бәрінен Шайых Галибтің шоқтығы биік тұрды.

Өткен ғасырдағы әдеби дәстүр жалғасын тапты. «Себк Хинди» деп аталатын өлең түрін қолданып жазатын ақындар да болды. Шайх Галибтің «Хүсн ү Ашк» атты мәснәуи кітабы осы стилде жазылған ең көрнекті шығарма. Ал, мәснәуилерінің тақырыбын күнделікті тұрмыстан таңдаған Ендерунлы Фазылдың «Дефтер-и Ашк», «Хубан-наме», «Зенан-наме», «Ченти-наме» атты шығармаларында Османлы мемлекеті жан-жақты көрініс тапты. Діни, дидактикалық және сопылық сарындағы әдебиеттің көрнекті өкілдері ретінде Нахифи, Бурсалы Исмаил Хаккы, Ариф, Сеийд Мехмед және Сүнбүлзаде Вехвидің аттарын атауға болады.

Проза жанрының тілі мен көркемдік ерекшеліктері өткен ғасырдан айтарлықтай алшақтап кетпеді. Тезкире, шежіре, биография, тарих, хат жазуда қара сөз үлгісі пайдаланылды. Бұл жанрдың өкілдері арасында Салим, Сакыб деде, Шефик ефенді, Несиб деде, Белит, Вехви, Рашид ефенди сияқты авторлардың шығармалары өте ауыр тілмен жазылған. Ал Асым тарихы, Дүрри, Ресми Ахмед ефенді мен Иірмисе- киз Мехмед Челебидің «Сефарет-наме», Азиз ефендінің «Мухайиелат» атты кітаптары өте түсінікті, жеңіл. Найима мен Салимнің еңбектері жеңіл болмағанымен, тілі ұғынықты.

XVIII ғасырдың ең үлкен ақындарының бірі — Недим (ө.ж.1730). Недимнің шығармашылық өмірін үш кезеңге бөліп, қарастыруға болады. Алғашқы кезеңде Наби мен Сабиттің әсерімен өлең жазған Недим, классикалық үлгінің аясынан шыға алмады. Сондықтан бұл кезеңде оның өлең-жырларында шынайы сезімнен жұрдай жасандылық сезіліп тұрады. Шығармашылығының екінші кезеңінде Бакиге еліктейді, өлеңдері шынайы, жеңіл және ырғақ, әуезге құралған. Ал өмірінің соңғы кезеңінде патша сарайын төңіректеген Недимнің шығармашылығы жоғары белеске көтерілген. Бұл кезеңде ол жайма-шуақ өмірдің қызықты сәттері мен бақытты тұрмысты жырлайды. Недим өзінің қасидалары арқылы ірі суреткер екенін көрсетті. Әйтседе, оның шығармашылық шеберлігі ғазалдары арқылы ұшталған. Махаббат пен сағынышқа арналған ақын жырларында тәтті сезім мен лирика үстемдік құрған. Дін мен сопылық тақырыбына қалам тартпаған. Недим — өзіндік қалыптасқан қолтаңбасы, мектебі бар ақын. Түрік тілінің байлығын паш еткен ақын, кейде парсы тілінде де өлең жазған. Ең басты туындысы Недим диуаны деп аталды. Бұл кітап түрік поэзиясында классикалық туынды болып табылады.

Стамбул қаласында дүниеге келген шайх Галиб (1757-1799) жастайынан сопылық жолға бейім болып өсті. Жақсы білім алып, үкіметте хатшылық жұмысын атқарды. Жас кезінен жыр жазды, 24 жасында өзінің таңдамалы диуан кітабы болды. Ал атақты «Хүсн ү Ашк» атты мәснәуи кітабын 25 жасында жазды. Сопылық сарында жазылған бұл кітапта рәміздер мен символдар молынан пайдаланылған. Өз заманының шоқтығы биік шайыры болған Шайх Галибты кейінгі ақындар үлгі тұтып, ұстаз санады.

Халық ақындары, негізінен, табиғат лирикасы мен махаббат жайында жазды. Сонымен катар мемлекеттер арасы соғыстар мен қанды жорықтар жыраулар (озан) поэзиясына өз ықпалын тигізбей қоймады. Дәруіш Мұса, Хүкми, Деруни сияқты халық ақындары жорық жырларын жырлады. Ал Бенлі Хасан, Қара Хамза, Сеферлиоғлы, Магрибли оғлы сияқты «алжирлік ақындар» теңіз флоты мен теңіз соғыстары туралы көптеген өлеңдер жазды.

XIX ғасырда Франция, Англия және Ресеймен соғысқан Түркия түріктері ішкі наразылықтар мен көтерілістер нәтижесінде көптеген жерлерінен айрылып қалды. Елдің еңсесін көтеру үшін жасалған түрлі реформалар да өз нәтижесін бере қоймады. Дамудың Еуропалық үлгісін қалаған Османлы зиялылары тығырықтан шығарар жол іздеп, өзара тартысты. І.Абдулхамид патшаның (1839-1861) сыртқы істер министрі болған Решит паша, мемлекеттік құрылымдарды қайта жасақтау және реформалау жөнінде жасаған бағдарламасын патшаға ұсынып, бұл ұсыныс қолдау тапты. Патшаның пәрменімен жарияланған бұл бағдарлама «Танзимат пәрмені» немесе «Гүлхане Хатты Хүмаюны» деп аталды. Сондықтан бұл бағдарлама мемлекеттік деңгейде жүргізілген кезең «Танзимат кезеңі» деп аталып кетті.

Саяси-әлеуметтік және қоғамдық өзгерістер әдеби өмірге де өз ықпалын тигізбей қоймады. Батыс мәдениеті мен әдебиетінің әсерімен өскен жас буын өкілдері бұрынғы әдебиетті жоққа шығара бастады.

Османлы мемлекетінің батысқа жақындауы нәтижесінде XIX ғасырдың екінші жартысында «Танзимат әдебиеті» дүниеге келді. «Танзимат әдебиеті» — Танзимат пәрменінен кейін пайда болған әдеби процесс еді. 1860 жылы «Тәржіман ахуал» атты газеттің шығарылуымен бірге басталған бұл кезең 1895 жылға дейін жалғасты. Танзимат кезеңінде бұрынғы диуан әдебиетінің өлең-жыр, тарих, хат, сын, сатира, хикая сияқты жанрлары батыстық үлгіде жазыла бастады. Француз әдебиетіне еліктеу басым болған бұл жылдары ұлттық әдебиетінде классицизм (Шинаси, Ахмет Уефик паша т.б.), романтизм (Намық Кемал, Ахмет Мидхат, Абдулхак Хамид т.б.) және реализм (Р.Екрем, С.Сезай, Н.Назым т.б.) сияқты ағымдар пайда болды.

Батыс әдебиетінен көптеген аудармалар жасаған Шинаси (1826 -1871) — әдебиеттің батыстық үлгіде дамуына жетекші болды. Сондықтан түрік әдебиетіндегі жаңалық Шинасимен бірге басталады. Алғаш болып түрік тілінде «Ақынның үйленуі» атты пьеса жазған ол театрдың да негізін қалады. Мемлекеттен бөлек, жеке газетті де алғаш болып шығарды. Түркияда халық, ұлт, азаттық, еркіндік, ел басы, халық қалаулысы сияқты терминдерді алғаш болып қолданды. Сонымен қатар шұбарланып бара жатқан түрік тілін шет тілдердің ықпалынан құтқарып, әдебиетті ұлттық сипатта жасауға алғаш талпынған да Шинаси болатын.

Стамбулда дүниеге келген Зия паша (1825-1880) Лондонда «Азаттық» атты газет шығарды. Женевада біршама уақыт тұрақтап қалғаннан кейін, Стамбулға қайта оралды. 1876 жылы Халық ағарту министрінің орынбасары болып қызмет атқарды. Кония және Адана облыстарының әкімі болды. Адана қаласында қайтыс болды. Зия пашаның өлеңдерінде шығыс пен батыстың үлгілерін қатар көруге болады. Француз тілінен көптеген аудармалар жасаған.

Намық Кемалді (1840-1888) — Танзимат кезеңінің ең күрескер ақыны деуге болады. Шығармаларында Отан, Отанға деген махаббат, азаттық, еркіндік, әділет сияқты ұғымдарды көп қолданды. Әдебиеттің жаңа белеске көтерілуіне үлкен үлес қосты. Оның «Отан яки Силистре», «Зауаллы чожук», «Акиф бей», «Гүлнихал», «Жалаладдин Хорезмшах», «Қарабела» сияқты пьесалары, «Интибах», «Жезми» атты романдары және тарих, биография, әдебиет сыны және философия саласында жазған көптеген еңбектері бар.

Сонымен бірге бұл кезеңнің әдеби өміріне Режаизаде Махмуд Екрем (1847-1914), Абдулхак Хамид Тархан (1851-1937), Ахмет Уефик паша (1823-1891), Ахмет Мидхат әпенді (1823-1891) сияқты ақын-жазушылар үлкен ықпал етті. Танзимат кезеңінде роман, пьеса, әдеби сын жанрлары дүниеге келді.

Серует-и Фунун әдебиеті (1896-1901): ІІ.Абдулхамид сұлтан билік құрған жылдары (1876-1909) пайда болып, «Серует-и Фунун» атты журналдың айналасына шоғырланып, батыс әдебиеті үлгісінде дамыған әдеби ағым. Бұл кезеңнің өкілдері батыс әдебиетіне, соның ішінде әсіресе француз әдебиетіне құлай жығылып, бар ықыласымен ынтық болған еді. Сондықтан бұл ағымның өкілдері дамудың және ілгерілеудің барлық жолы тек батыстық үлгіде болуы керек деп ұран тастады. Осыған байланысты, поэзия мен прозада батыстық үлгі басымдыққа ие болды. Поэзияда романтикалық өлеңдер мен махаббат жырлары негізгі тақырыпқа айналды. Сонымен бірге артта қалу, кертартпалық, дүмшелік, надандық сияқты тақырыптарға қалам тартқан қаламгерлер мәдениет пен өркениеттің кілті ретінде батысты таңдау қажеттігін баса айтты.

Бұл ағымның көрнекті өкілдері ретінде Теуфик Фикрет (1867 -1915), Женаб Шехабеддин (1870-1934), Сүлейман Назиф (1869-1927) және Халид Зия Ушакдигил (1866-1945) сияқты ақын-жазушылардың аттарын атауға болады. Бұл кезеңде реализм мен натурализм ағымдарының әсерінде қалған ақын-жазушылар шоқтығы биік туындылар жазды. Сонымен қатар драма, әдеби сын жанрлары ерекше өрлеу жолында болды.

Бұл кезеңде өмір сүріп, шығарма жазғанымен, «Серует-и Фунун» ағымына қосылмаған ақын-жазушылар да болды. Мұндай ақын-жазушылардың қатарында Рыза Теуфиқ Бөлікбашы (1869-1949), Мехмет Емин Иурдақұл (1869-1944), Мехмет Акиф Ерсой (1873-1936) және тағы басқалардың аттарын атауға болады.

XX ғасыр басында Османлы империясының әміршісі Сұлтан II Абдулхамит еді. Бұл патшаның мемлекет билігіне қарсы «жас түріктер» қозғалысы күшейе түсті. 1908 жылы жас түріктер партиясы еркіндік жариялады және көп ұзамай II Абдулхамит патша тақтан түсті. Билік басына «Иттихат ва таракки» партиясы келіп, Әнуар паша үкімет тізгінін ұстады. Османлы империясы Алман үкіметімен одақтас болып, I дүниежүзілік соғысқа қатысты. Одақтасы жеңіліп қалғаннан кейін, Османлы мемлекетінің жерін алпауыт елдер бөліске салды. Түркия түріктері Мұстафа Кемал Ататүріктің бастауымен ұлт-азаттық күреске шықты. Жауды жеңіп, елді дұшпаннан тазартқан Ататүрік 1923 жылы Түрік Республикасын құрды.

Фежр-и ати әдебиеті (1909-1913): Бұрындары «Серует-и фу- нун» ағымы деп аталатын топ 1908 жылы жарияланған «екінші еркін» кезеңінен бастап, қайта жиналды. Жастармен толығып, қайта жасақталған әдебиетшілер өздерін «фежр-и ати» деп атай бастады. Бұл ағымның белді өкілдері Ахмет Самим, Ахмет Хашим, Желал Сахир, Тахсин Нахид, Емин Бүлент, Емин Лами, Фазыл Ахмет, Хамдуллах Супхи, Фуад Көпрүлі, Шахабедцин Сүлейман, Рефик Халит (Карай), Абдулхак Хайри, Иззет Мелих және Якуб Қадри (Қараосманотлы) еді. Жалпы, бұл кезең ақындарында француз ықпалы өте күшті болған деп айтуға болады.

Ұлттық әдебиет (1908-1923): Түркия түріктері арасында түрікшілдік идеясы Танзимат кезеңінен бастау алады. Бұл кезеңде Османлы империясында өзге ұлт өкілдері бөлінуді көксеп, түрлі көтерілістер ұйымдастырып жатты. Міне, осы кезде мемлекеттің ұйытқысы болған ұлттың зиялылары «түрікшілдік» идеясын көтерді. 1907 жылы Каирде шығарылған «Түрік» газеті осындай ұстанымда болды. 1908 жылы жарияланған еркіндіктен кейін түрік зиялылары Уелед Челебидің ұйымдастыруымен «Түрік» қоғамын құрды. «Түрік» қоғамы кейіннен ығысып, оның орнына «Түрік ошағы» құрылды. 1911 жылдан бастап саяси сипат алған түрікшілдік идеясы, Тұран, Түркістан ұғымдарымен тікелей байланысты болды.

Түрікшілдік ағымының әдебиетші өкілдері қарабайым халық тілін қолдануды ұсынды. Ұлттық әдебиетке оралу, өлеңде бармақ уәзінін қолдану және қол үзіп қалған құндылықтарды түгендеу мақсатында пайда болған әдебиет «ұлттық әдебиет» деп атала бастады. Ұлттық әдебиеттің көрнекті өкілдері Зия Гөкалп, Өмер Сейфеддин, Мехмет

Емин Юрдакұл, Али Жанип Иүнтем, Яхия Кемал Бейатлы, Кемалед- дин Ками Каму, Мидхат Жемал Кунтай, Халит Фахри Озансой, Орхан Сейфи Орхон, Енис Бехич Коруюрек, Юсуф Зия Ортач, Фарук Нафыз Чамлыбел, Халиде Едип Адывар, Якуб Қадри Қараосманоғлы, Решат Нури Гунтекин және Рефик Халит Қарай.

Республика кезеңіндегі әдебиет (1923-?): Негізін Мұстафа Кемал Ататүрік қалаған Республика кезеңінде түрік әдебиеті жаңа белеске көтерілді. Тәуелсіз Республиканың азат ұлдары ретінде ақын-жазушылар, өз шығармаларын еркін жазып, таратты. Батыспен қатынас жаңа тұрғыдан болып, енді тек еліктеу емес, қорытып, пайдалану белең алды. Бұрындары тек француз әдебиетінен әсерленген ақын-жазушылар ендігі жерде бүкіл батыс әдебиетін жақыннан тани бастады. Түрік тілі жат тілдердің үстемдігінен құтылып, тазара түсті. Новелла және күнделік жанры қарқынды дамыды. Драма жанры үшін бұл кезең алтын ғасырға айналды. Халық әдебиеті даму үстінде болды.

Бұл кезеңнің көрнекті ақындары ретінде Зеки Өмер Дефне, Ариф Нихат Асия (1904-1975), Зия Осман Саба (1910-1957), Жахит Сыткы Таранжы (1910-1956), Орхан Уәли Қанык (1914-1950), Фазыл Хүснү Дағларжа (1914-?), Мехмет Чынарлы (1925-?), Атилла Илхан (1925 -?), Ниязи Иылдырым Генжосманоғлы (1929-1992) және Сезаи Қаракочтың аттарын атауға болады.

Республика кезеңінде проза жанры да ерекше қарқынмен дамыды. «Ұлттық әдебиет» ағымының өкілдерінен кейін проза жанрында Махмұт Иесари, Етем Бениже, Есат Махмұг Қарақұрт, Мемдух Шеукет Есендал, Сайт Файк Абасыйанык, Халдун Танер, Севинч Чокум т.б. жемісті еңбек етті. Дегенмен бұл жанрдың ең көрнекті өкілдері ретінде Хұсейін Нихал Атсыз (1905-1975) бен Тарық Бұғра (1912-?) аттарын атау керек. Хүсейін Нихал Атсыздың «Бозқұрттардың өлімі», «Бозқұрттар тіріледі», «Рух адам» сияқты туындылары тарихтың тереңінен сыр шертеді.

Драма жанрында шығарма жазған ақын-жазушылардың қатарында Ахмет Нури Секизинжи, ОсманЖемал Қайғьшы, Мүсахипзаде Желал, Халид Фахри Озансой, Хүсейін Суат, Решат Нури Гунтекин, Хүсейін Рахми Гүрпынар, Якуп Қадри және т.б. есімін атауға болады. Сонымен қатар, Ведат Тор, Назым Хикмет, Жеудет Кұдрет және Нежип Фазыл Қысакүрек сияқты ақын-жазушылардың драма жанрында жазған еңбектері театр сахналарында тартымды қойылымға айналды.





АХМЕТ ТАШАҒЫЛ

(1964 ж.)

Түркияның танымал ғалымдарының бірі, тарихшы Ахмет Ташағыл 1964 жылы Түркияның Қожаелі облысына қарасты Қарамүрсел ауданында дүниеге келді. 1981 жылы Измит қаласындағы «Мимар Синан» атындағы мектепті аяқтағаннан кейін Стамбул университетінің тарих факультетіне оқуға тусті. 1985 жылы университетті үздік бітіріп, қытай тілін үйрену үшін Тайванға кетті. 1986 жылдың соңына таман еліне оралып, «Көк түріктер еліне келген қытайлық елшінің мәліметтері бойынша көк түріктер мен Қытай арасындағы қарым-қатынастар» атты магистрлік жұмысын берді. 1991 жылы «Көк түріктер (542-630)» деген тақырып бойынша докторлық қорғады. Бұл — аталмыш тақырып бойынша қорғалған алғашқы ғылыми еңбек болды және әлемдегі танымал ғалымдар тарабынан жоғары баға алды. Ташағыл 2001 жылы тарих профессоры болды.

Қазақ, қырғыз, орыс, француз, ағылшын және қытай тілдерін білетін профессор Ахмет Ташағыл көптеген халықаралық жобалар мен халықаралық конференцияларға қатысқан. Көк түріктер тарихы, көк түріктердің салт-дәстүрлері және мәдениеті туралы алғашқы дерек көздері мен көне қолжазбаларға сүйеніп жазған еңбектері әлемнің бірнеше тілдеріне аударылған. Ол Қытай, Монғолия, Қырғызстан, Өзбекстан, Қазақстан және Ресейде қазба жұмыстарына қатысып, ғылыми экспедициялар мен жобаларға жетекшілік жасаған. 1997-2002 жылдары арасында Түркістан қаласындағы Қожа Ахмет Иасауи университетінде, 2004-2005 оқу жылында Бішкектегі Манас университетінде қызмет атқарды, көптеген шараларға ұйытқы болып, «Тарих» факультетін басқарды және «Түрік мәдениетін зерттеу орталығына» жетекшілік жасады. 2005 жылдан бері Стамбулдағы «Мимар Синан» университетінде қызмет атқарады. Түрік Тарих Құрылымының мүшесі. Түркия Мәдениет министрлігі тарабынан шығарылған «Түріктер» деген көп томдық, кітаптың жарық көруіне ұйытқы болды.

Біз төменде профессор Ахмет Ташағылдың «Түрік қағанатындағы адами құндылықтар мен адам құқықтары» атты еңбегін ұсынып отырмыз. Автор бұл зерттеуінде түрік қағанаты тұсындағы мемлекеттік құрылымдар мен заң жүйесін, әлеуметтік әділеттілік пен әкімшілік-басқару институттарын өзге көрші мемлекеттермен салыстыру арқылы береді. Көк түріктер, соның ішінде қазіргі Қазақстан жерінде салтанат құрған Батыс түрік қағанатының тарихы туралы елімізде жеткілікті зерттеулер жасалмағанын есепке алар болсақ, еңбектің құны арта түспек.

ТҮРІК ҚАҒАНАТЫНДАҒЫ

АДАМИ ҚҰНДЫЛЫҚТАР МЕН АДАМ ҚҰҚЫҚТАРЫ

Түрік қағанатының мемлекеттік жүйесін құқықтық тұрғыдан қарастырған бұл мақаланы жазу барысында мүмкіндігінше түпнұсқаларды негізгі дерек көздері ретінде пайдалануға тырыстық. Баршаға белгілі, Түрік қағанаты тарихының негізгі дерек көздері Орхон-Енисей жазба ескерткіштері, Қытай жылнамалары (Жоу Шу, Суи Шу, Вей Шу, Вей Шу, Жию Таң Шу, Шин Таң Шу, Сы Фу Юан Гун т.б) және Византия деректері болып үш топқа бөлінеді.

«Түрік» атауын ресми мемлекет атауы ретінде алғаш рет қолданған түріктер 545 жылдан бастап Орта Азияның тарихи сахнасына шықты. Олар монғол текті жуан - жуандарды 552 жылы жеңіліске ұшыратқаннан кейін тәуелсіз мемлекетке айналады. Қытай деректеріне жүгінер болсақ, егеменді ел болудан бұрын да белгілі әлеуметтік құрылымдары болған түріктер, қысқа мерзім ішінде мемлекеттік негізгі құрылымдарды құрып үлгереді. 742 жылға дейін өмір сүрген Түрік қағанаты, 552-585 жылдары арасында ең құдіретті дәуірін бастан кешіреді. Түрік қағанаты осы кезеңнен, яғни 580 жылдан кейін қытайлардың қастық әрекетімен екіге бөлінеді. Олардың шығыс бөлігі тоқырау кезеңінен кейін 609 жылы жаңадан күш жинап, бой көтереді. Алайда қайта күшейе бастаған кезінде, яғни 627 жылы жазда жауған қардың салдарынан туындаған жұттан кейін құлдырап, бірден әлсірейді. Қытайлардың айла-шарғысымен түрік билеушілері Қытай үстемдігін қабылдағаннан кейін, 630 жылы I Түрік қағанаты жойылады. Сондай-ақ Батыс түрік қағанаты да күшін жоғалтады. 630 жылы олар да Қытай үстемдігін қабылдап тынады.

Осы кезең көптеген қарсылықтар мен көтерілістерге ұласып, 679 жылға дейін созылады. Деректерден аңғарғанымыздай, еш тоқтаусыз жалғасқан наразылық, осы жылы бірден лап етіп өршіп, үлкен көтеріліске айналған. Нәтижеде Ілтеріс Құтлұқ пен Тоныкөк бастаған азаттық күресі 632 жылы жеңіспен аяқталады. Көп ұзамай қайта күшейген Түрік қағанатының қол астына, әсіресе Қапаған қаған кезінде (692-716) барлық түрік тайпалары бірігеді. Тақырып тұрғысынан айта кетерлік ерекше жайттың бірі — түрік тайпалары тәуелсіздік алған кезде Түрік қағанатында 150 жылдан бері өмір сүріп, саудамен айналысып келе жатқан соғдылықтар да Қытайдың қорлығынан құтқарылады.

Қайта бой көтергеннен кейін Түрік қағанаты 735 жылға дейін дәуірлеп тұрды. Осы кезеңде, яғни Еуропа елдері әрі жазуды білмеген дәуірде, күллі түрік әлемінің мақтан тұтатын ескерткіші болып есептелетін Орхон - Енисей ескерткіштері жазылды (Тоныкөк-727, Күлтегін- 732, Білге қаған-735). Көне түрік әріптерімен жазылған осы жазбаларда Түрік мемлекетінің дүниетанымы, философиясы, билеушінің ұлт алдындағы, ұлттың билеуші алдындағы міндеттері анық түсіндірілген. Осы ұлы ескерткіштер жазылған дәуірде, дәлірек айтқанда, Білге қағанның өлімінен кейін Түрік қағанаты құлдырай бастады. 742 жылы өзге түрік тайпаларының, сондай-ақ ұйғырлар мен басмылдардың шапқыншылығының нәтижесінде Түрік қағанаты толығымен тарих сахнасынан ығысып шықты.

Түрік қағанатындағы әлеуметтік құрылым және заң

Ең алдымен, мемлекетте заңның болғанына толық көз жеткізу үшін әуелі оның құқықтық құрылымдарының бар екеніне және олардың қызметіне үңілу керек.

Түріктерде ең үлкен саяси құрылым ил (ел), яғни мемлекет болған. Бұл жайт Қытай жылнамалары мен Орхон ескерткіштерінде анық көрсетілген. Яғни бүгінгі мемлекеттің орнына қолданылған ел, әулеттен (оғуш) бастап, кезегімен әулеттер одағы (үрыт), ру (тайпа), тайпалар одағын (бодун) қамтитын халықтың ең жетілген және соңғы сатысы болып есептелген.

Түрік тарихының бастапқы кезеңі мен мемлекеттің құрылуы баяндалатын Қытай деректерінде (Жоу Шоу 50-бөлім) мемлекеттің қағаны Бумынның жуан - жуандарды қырғынға ұшыратқаннан кейін, мемлекет мағынасындағы «ел» мен ел басшысы «қаған» сөзін бірте қолданғаны айтылады (Ел - қаған — мемлекет басшысы). Бұл — мемлекеттілікті білдіретін сөз.

552 жылғы оқиғадан кейін түрік қағанаты пайда болды. Әлбетте, мемлекет болған соң оның жүйесі, құрылымы және қоғамдық құқығы да болуы керек.

Ислам дінінен бұрын және кейін Орта Азияда құрылған өзге түрік мемлекеттері сияқты түрік қағанатында да әлеуметтік жағынан бір-біріне тығыз байланысты құрылымдар жүйесі болған. Әлеуметтік құрылымның негізін әулет құрайтын еді. Әулеттер бірлігі ру деп аталғанына қарамастан, оның негізгі қызметі әлі де болса толық анықталмай келеді. Келесі сатыдағы тайпа — әулеттер және рулардың одағы болды, оларды билер басқаратын. Бір саяси одаққа кіретін руларды оқ, рулар одағын бодун деп атайтын. Оларды жерінің көлеміне қарай жабғы, шад және елтебер басқаратын.

Түрік қағанатындағы құқық жүйесі

Жоғарыда айтып өткендей, бір мемлекеттің (яғни елдің) тәуелсіз ел болуы үшін, онда кейбір шарттардың болуы қажет. Ол шарттар — саяси тәуелсіздік, мемлекет, халық және заң. Түрік қағанатында осы шарттардың барлығы түгел болды ма?

Түріктердің тәуелсіздікке қалай қол жеткізгендігін жоғарыда айтып өттік. Олардың жуан -жуандарды қырғынға ұшыратпастан, бұрын да өз тәуелсіздігін алу жолында маңызды кадамдар жасағанын Қытай деректерінен байқаймыз. 545 жылынан бұрын Қытай қорғанынын солтүстігіндегі және Қытай шекараларынан тыс жерлердегі базарларда жібек және өзге сауда түрлерін бастаған Бұмын қаған көрші мемлекетпен байланыс жасауға ұйғарды. Қағанның кадамын құптаған Қытайдағы Батыс Вэй императоры 545 жылы түріктерге елші жібереді. Деректерге сүйенсек, елші барған кезде түріктер қатты қуанған және бір-бірін кұттықтап, «Қазір ұлы елдің елшісі келді, мұнан кейін біздің мемлекетіміз дамиды» деген екен. Түріктердің осы оқиғаға қуануының басты себебі, біздіңше, өздерінің тәуелсіз ел ретінде танылуы еді.

Түріктердің тәуелсіздікке қол жеткізуі және оны жоғалтуы жайында Орхон жазба ескерткіштерінде барынша тәптіштеліп түсіндірілген. Онда тәуелсіздікті жоғалтудың халық үшін өліммен тең екені, тәуелсіздікті алудың қайта тірілумен, жанданумен бірдей болатыны және халықтың осындай оқиғалардан сабақ алу керектігі баса айтылған.

630-680 жылдары арасында түрік мемлекеті Қытай басқыншылығына ұшыраған кезеңде де тәуелсіздік жолында бірнеше рет көтеріліске шыққан. Нәтижеде, 679 жылы басталған көтеріліс 682 жылы мемлекеттің тәуелсіздік алуымен аяқталады. Мемлекет өз тәуелсіздігін қайта алған осы кезде қағандар Қытайда қалған өзге түрік нәсілді тайпаларды да құтқаруға әрекет жасаған. Бұл — Түрік қағанатының толық тәуелсіздікке мән беруінің маңызды дәлелінің бірі.

Түріктер тәуелсіз мемлекетін сақтап қалу және оны дамыту үшін атадан жеткен асыл мұра — жерді көзінің қарашығындай сақтады. Отанға деген сүйіспеншілік Орхон жазба ескерткіштерінде де анық сипатталған. Сонымен қатар орталық Өтүкен түріктер ұғымында қасиетті деп саналған. Негізінде, Орхон жазба ескерткіштерінің өзі мәңгі ел орнату жолында жан берген түрік тарихының шежіресі сияқты. Қытай деректерінде Түрік қағанатының шекарасы шығыстан батысқа 10 мың лиді (5 мың км астам), оңтүстіктен солтүстікке дейін 5 мың лиді (2,5 мың км астам) алып жатыр деп жазылған. Түріктер ұғымында «мемлекет» — билеушінің жекеменшігі сияқты емес, Тәңір тарабынан берілген құт ретінде көрініс тапқан. Оны ежелгі Римдегі «империя» ұғымымен салыстыруға болады.

Түрік қағанатында қарабайым халықтың түрлі құқықтары болған және олар экономикалық тұрғыдан тәуелсіз саналды: олар жекеменшікке ие болды. Мысалы, II түрік қағанаты дәуірінде, дәлірек айтқанда 698 жылы Қапаған қаған Қытайға бірнеше талаптар қойды. Олардың арасында 30 мың бірлік тары тұқымы да бар еді. Осы тұқымдық тарының халықтың егістік алқаптарында қолданылуы үшін сұралғаны анық. Византиялық дерек көзі «Тактикада» да түріктердің ерікті адамдар болғаны айтылады. Жекеменшік — адам құқығы мен азаттығының кепілі болғандықтан, адам оған ие болып, өз тәуелсіздігін қамтамасыз ете алады. Түріктерде тәуелсіздіктің қаншалықты мән-маңызға ие екенін ескерсек, оның сол дәуірдегі мемлекеттерге қарағанда адам құқықтары жағынан едәуір ілгеріде болғандығын байқаймыз.

Ерте заманда кедей, әлжуаз, қорғансыз және кәсібі жоқ адамдардың тегін жұмыс күші ретінде пайдаланылғаны мәлім. Бұл әсіресе отырықшы мәдениетте кең етек алған еді. Ал далалық түрік мәдениетінде жұмысқа ат немесе басқа да жануарлар жегілетін. Орманды мекендеген тайпалар мен отырықшы елдерде билікті уысына ұстаған үстем топтар қорғансыз, панасыздарды (мәселен, славян тайпаларында атақты құл саудасы, Мысырда жұмысқа жегілген құлдар, Қытайда мойындарына бұғау салынған жұмысшылар, Үндістанда париялар, Грецияда Аристотельдің кезінде үй жануарлары немесе жанды құрал деп аталған адамдар, Римде осыған ұқсас басыбайлы құлдар) жұмысқа жегіп, қанаған кезеңде, Ұлы дала төсін мекендеген түрік тайпалары мұндай жүйені білмейтін еді.

Көне түрік дерек көздерінде «құл» сөзі 14 жерде кездеседі. Бірақ олар жекеменшіктен шеттетілген, жеке басының құқығынан мақұрым қалған жандар емес еді. Түріктер ұғымында «құл» сөзі саяси және мәдени құқығы шектелген тұтқындық деген мағынаны білдіретін еді. Ал тұтқын болу мен құлдықтың әлеуметтік және құқықтық тұрғыдан өзгеше екені белгілі. Көне Греция, Рим мен монғолдарда тұтқындардан өзге арнайы құлдар да бар болатын. Бұл орайда, мұндай мағынадағы «құл» сөзі түрік мәтіндерінде кездеспейді деуге толық негіз бар.

Жалпы алғанда, қандай да бір қоғамда жоғарғы таптың қалыптасуы үшін үш фактор манызды рол ойнайды:

1. Экономикалық тұрғыдан алғанда, жерге қожалық ету;

2. Басқару - әскери тұрғыдан алғанда, әскерлікті кәсіп ету;

3. Рухани (діни) топқа ие болу.

Осы тұрғыдан алғанда, түрік қағанатынан төмендегі жайттарды көруге болады: ең әуелі түріктерде ауыл шаруашылығы аз ауқымды қамтығандықтан, оларда «жер құлдығы» деген ұғым болған жоқ. Сонымен қатар қолына қару ұстағанның барлығы әскер саналатын дала қауымдарында әскерлік арнайы кәсіп емес еді. Қытай деректерінде түрік әскерлері туралы сөз болғанда «әскер» сөзінің орнына «адам, кісі» сөзінің қолданылуының өзі көп жайтты аңғартады. Өйткені жаужүрек, жауынгер түріктерде жұрттың бәрі әскер болғандықтан, оларды айырып жатудың қажеті де жоқ еді. Ұлы далада құрылған өзге де көне түрік мемлекеттері сияқты, Түрік қағанаты да діни сипатқа емес, саяси және әскери сипатқа ие болған. Сондықтан оларда ерекше сипатқа ие діни топ өкілдері де болған емес.

Бұл орайда, көне жазбалардағы «қара-бодун» деген сөзді «қалың ел», «көпшілік» деп түсіну керек. Басқаша айтқанда, бұл сөз көптік сипатқа ие болып, ұлы, көп, құдіретті деген ұғымдармен үндесіп тұрғандықтан, таптық мағынада қолданылмайтын еді. Түріктердің ұғымы бойынша, мемлекетті құратын да, оны жеңіске жеткізетін де ұлт болатын.

Көне түрік мемлекеттерінде кейбір жоғары лауазымды қызметтердің мұра жолымен берілгені туралы айтылса да, жазба деректерде мұны растайтын мәліметтер кездеспейді. Сондай-ақ түрік тарихына үңілу арқылы жауапты қызметке тағайындау дәстүрінің қалыптасып, орныққанына көз жеткіземіз. Қорыта айтқанда, түріктерде топқа немесе әлеуметтік тапқа бөлінудің болғаны туралы деректерде ешқандай мәлімет кездеспейді.

Тәуелсіз мемлекеті және ерікті халқы бар түрік өлкесінде қоғамдық қатынастарды реттейтін заң жүйесінің болғаны анық. Орхон жазбаларында жазылғандай, Түрік қағанатындағы заңдар «төре» деп аталатын. Жазбаларда «төре» сөзі 11 жерде кездеседі. Соның ішінде, алты жерде ел (мемлекет) ұғымымен бірге қолданылыпты. Қалған бес жерде де төренің елмен байланысы анық көрсетілген. Бұл, әрине, Түрік қағанатының төреге (заң) қаншалықты бағынышты болғандығын көрсетеді. Басқаша айтқанда, мемлекеттің болуы төренің болуымен тығыз байланысты еді: «Мемлекетті өз қолдарына алып, төрені қалыптастырды...», «Түрік мемлекетін, төресін кім бұза алады?», «Құрған мемлекет пен төреміз осындай еді», «Мемлекеттің төресінен бас тартты...», «Ол (Елтеріс) аталарының төресі бойынша бодунның (халықты) басын қосты», «Төре қажет болғанда таққа ағам отыратын...»

Төренің үкімдері әр түрлі шарттарға икемделіп, өзгере алатын еді. Дегенмен төренің өзгермейтін үкімдері де болды. Олар: көнүлүк (ақиқат), үзлүк (жақсылық), түзлүк (теңдік), кісілік (адамгершілік).

Түріктерде отан ұғымы мемлекеттік деңгейге көтерілгенін байқаймыз. Түріктер әр уақытта мемлекетті билеушіден, яғни қағаннан жоғары қоя білді. Сол себепті, барлық түрік жазба ескерткіштерінде ел (мемлекет) сөзі қаған сөзінен бұрын жазылады. Мемлекет — Тәңір тарабынан берілген құт болып саналады. Қаған Тәңір тарабынан жіберілетін немесе жазаланатын. Сондай-ақ, олардың түсінігінше, бағытынан адасып, жолдан шыққан түрік ұлтын және нашар қағандарды Тәңір кейде жазалап, қолдарынан мемлекетті алып қоятын еді. Ал мемлекеттен айырылу түріктер үшін орны толмас орасан зор қайғы болатын.

Түрік қағанатындағы билеушінің құқықтық жағдайы

Түріктерде билік, яғни мемлекет басшылығы қағанның қолында болды. Мемлекет басшысы «қаған» деп аталды. Сондай-ақ түріктерде «қағаннан» бөлек, «хан» атағы да болды. Мұны Тоныкөк жазбаларынан көру мүмкін. Деректерге қарағанда, отау, тақ, ту (бөрі басты байрақ), дабыл және жебе биліктің рәміздері болып есептелді. Қытай билеушілері өздері қолдаған немесе мойындаған түрік елдерінің басшыларына бөрі басты байрақ пен дабыл жіберіп отырған.

Түрік қағандары шексіз билікке ие болмаған, билікті қалауынша пайдаланбаған, халықты қанамаған. Тәңірден құт алған олардың ұлт, халық алдында міндеттері болған. Тәңірден жаралғандықтан, Тәңірінің рақымына бөленген түрік қағандары Тәңірдің бұйрығымен күндіз тыным таппай, түнде ұйықтамай, жерін ұлғайтып, ашты тойындырған, жалаңашты киіндірген, азды көп қылған, бәрін бейбіт етіп, ел-жұртын бақытты еткен. Басы барды — идірген, тізесі барды — бүктірген, халықты татуластырған, дұшпандықты жойған.

Түріктер саяси билікті құт деп түсінетін. Оларда халқы үшін күндіз-түні тер төгіп, еңбек етпеген, ұлты алдындағы міндетін адал атқармаған қағанның құты Тәңір тарабынан қайта алынады деген түсінік қалыптасқан еді. 716 жылы Инелдің тақтан түсірілуінің басты себебі де осы болатын.

Түрік қағандары заңдарды (төре) жүзеге асыратын. Қағанның қызметі халық тарабынан мәжіліс арқылы бақыланып отыратын. Мәселен, Білге қаған (716-734) тарабынан түрік қалаларының қорғанмен қоршалуы және өлкедегі буддизмнің уағыздалуы туралы жасалған ұсыныстары мәжіліс тарабынан мақұлданған жоқ. Сондай-ақ мәжіліс 581 жылы Талопиенді шешесі түрік болмағандығы үшін қаған сайлаған жоқ. Оның орнына әкесінің інісі Ишбараны батыл, ержүрек болғандығы үшін қағандыққа лайық көріп, соны сайлаған.

Қағандардың мемлекетті қатаң басқаруы немесе қысым жасауы халықтың наразылығын туғызып, арты көтеріліске ұласатын. Қытай деректеріне сүйенсек, ұлы түрік қағаны Қапаған халыққа қысым жасағандықтан, түрік қағанатында жиі-жиі көтерілістер болып тұрыпты. 716 жылы бір көтерілісті басып, қайтып келе жатқан ол орманға торуыл құрған Байыку тайпасының көсемі тарабынан өлтіріледі. Бұл оқиға түрік халқының өз еркіндігі үшін кейде қағанға қарсы шыққанын көрсетеді.

Түрік қағандарының өзге де түрік елдерінің әміршілері сияқты, атақ - лауазымдары болған. Олар «Ұлы қаған, Құтлұқ, Бекчор, Көкте туған, Тәңірге ұқсайтын, Тәңірден жаралған, Көктен жаралған, түрік Білге қаған, Көктүріктердің және дүниенің қасиетті билеушісі» сияқты болып келетін.

Түріктерде қағанның өз ұлтының тағдырына жауапты болғанын көрсететін дәлелдердің бірі — Қытай деректерінде сипатталған таққа отыру рәсімі. Қытай деректерінде сүйенсек, қағанның мойына жібек жіпті байлап, буындырып, оның қанша жыл қаған болатыны сұралады екен. Содан кейін қағанның айтқан сөздерін халық ықтият, ыждағатпен тыңдап, сөздерін растайды. Негізінде, бұл рәсімнен бұрын елдің ықпалды азаматтары қағанды ақ киізге отырғызып, жоғары көтеретін және күннің бағытымен, яғни шығыстан батысқа қарай айналдырады. Әр бұрылыста халық қағанға бас иіп, сәлем береді екен.

Қағанның ел алдында абыройлы болуы үшін Тәңір берген үш қасиет бойынан табылуы тиіс еді. Олар: жарлық, құт, тағдыр. Жарлық - Тәңірдің бұйрығы, кейіннен «Тәңірі несібесі» деген мағынада қолданыла бастады. «Тәңірі нәсіп етіп, 14 жасымда Тардуш еліне шад болдым. Қаған атаммен бірге Көк өзен мен Шаттық алқабына дейінгі жерлерді жаулап алдық. ... Түрік халқы елінен, мемлекетінен, қағанынан айырылып қалды» деп келетін жазба дерек қағанның «жеңісі мен жасаған ісін Тәңірінің несібесі» деп атағанын және тағдырға мойынсұнғанын көруге болады.

Түрік қағандары туралы жоғарыдағы мәліметтерді жинақтасақ, түрік қағанның халқы алдында төмендегідей міндеттерінің болғандығын анықтаймыз:

1. Әскерді басқару

2. Халықтың қажеттіліктерін қанағаттандыру

3. Халықты орналастыру

4. Жорыққа шығып, табыс табу

5. Халықтың көңілінен шығып, құрметіне бөліну

Сонымен қатар қаған болатын тұлға дана, алып және шыншыл болуы тиіс еді.

Түрік қағанатындағы мәжіліс және оның функциялары

Түрік қағанатында мәжілістің болғандығын Қытай деректері мен Орхон ескерткішінен көруге болады. Заң шығарушы орган ретінде қызмет еткен мәжіліс, түріктер арасында біздің жыл санауымызға дейін-ақ бар болған. Бүгінгі түрік халықтарында қолданылатын «той» сөзі мәжіліс, жиналыс мағынасын беретін еді. Мәжіліске қатысқан мүшелер «тойғун» (қытайша Та-гуан) деп аталатын.

Түрік қағандары мәжілістің төрағасы болып есептелді. Қаған болмаған жағдайда мәжілістің төрағасы ретінде қаған әулетіне ешқандай қатысы жоқ Айгужы және Угелер (мүшелер) тағайындалды. Сонымен қатар бұл адамдар би қызметін атқарды. Аса маңызды құқықтық ұйым болып табылатын мәжіліс (той) Түрік қағанатында билеушілерді таққа отырғызуға немесе құлатуға әсер ететіндей ықпалды болған. Түріктер туралы алғашқы мәлімет берген Чоу Шу атты Қытай жылнамасының 50 бөлімінде түріктердің ерте кезеңі туралы мәліметтермен бірге, кейбір аңыздар да келтіріліпті. Сол аңыздардың бірінде түріктер туралы мынадай дерек беріліпті: Ерте кезде түріктер өз көсемдерін таңдау үшін бір жерге жиналып, биіктікке секіру жарысын ұйымдастырады екен. Нәтижеде ең биікке секірген адам көсем болып тағайындалатын көрінеді. Осылайша, олардың арасындағы ең епті кісі мәжілістің қолдауына ие болады екен. Бұл — аңыз болғанымен, түріктердің қағанды таңдау және сайлау дәстүрін көрсететін маңызға ие құжат.

582 жылы қағанның ауысуына байланысты оқиғалар да мәжілістің қаған сайлаудағы ықпалын көрсетеді. Жоғарыда айтқанымыздай, Тя-по (Табо) қағанның өлімінен кейін оның тірі кезінде қағандыққа тағайындаған Тя-ло-пиен мәжіліс тарабынан қабылданбағаны үшін, Ишбара қаған болып сайланады. Демек, мәжіліс қағанды сайлау және тағайындау құқығына ие болған. Сондықтан мәжіліс қағанды сайлағаны сияқты, оны орнынан да алып тастай алған.

593 жылы басталған басқа бір оқиға мәжілістің қызметін анықтау тұрғысынан өте маңызды. Тоу-лан (До-лан) қағанның Қытай текті жұбайы Қытайдағы әулетін қырып, билікті қолына алған Сун әулетіне қарсы кейбір қытайлар және соғдылармен байланыс құрып, көптеген құпия әрекеттер жасаған. Бұны естіген Сун әулеті жағдайды қағанға жеткізді. Баста қаған араласуды қаламағанымен, Қытай елшісі түрік тойгундардың біреуіне пара беріп, қаған жұбайының қастандық әрекеттерін анықтағаннан кейін мәжіліс мүшелері қағанды мазақ қылған. Сол себепті, қаған бүлікші қытай мен соғдыларды жазалаған.

Таққа отыру рәсімінде халықтың қағанды ақ киізге отырғызып, жоғары көтеруі оның қағандыққа тағайындалуына келісімін білдіргені болып табылды. Тойларға қатысқан тойгундар тегін, күлшор, апа, еркін, тудун, ілтебер, тархан сияқты атақтарға ие болған. Тойлар әдетте діни, ұлттық рәсімдермен басталып, мемлекеттік мәселелер шешілгеннен кейін ас берілетін еді.

Түрік қағанатындағы үкімет

Орхон жазбаларында көрсетілгеніндей, Түрік қағанатында «үкімет» сөзінің баламасы ретінде «айуқы» сөзін қолданатын болған. Жоғарыда айтылғандай мемлекет мәселелері мемлекеттік мәжіліс «тойда» қарастырылатын еді. Бірақ жағырапиялық шарттар мен елдегі түрлі ахуалға байланысты үнемі той (мәжіліс) шақыру мүмкін емес еді. Мемлекет мәселелерін шұғыл қарастыру қажет болған жағдайда айуқы (үкімет) шақырылып, барлық мәселелер осы ортада шешілетін. Қытай деректерінде келтірілген мәліметтерге жүгінер болсақ, Түрік қағанатында үкімет 9 адамнан тұратын болған. Олар Орхон жазбаларында «бұйрық» деп аталады.

Үкімет мүшелерінің атақтарына және деректердегі мәліметтерге қарағанда, аталмыш тұлғалардың маңызы мен мәртебесі жоғары болған (шор, ілтебер, бұйрық-шор т.б.). Кейбір үкімет мүшелері аймақтарда қолбасшы, тудун, салық жинау сияқты қызметтерді атқарған.

Үкіметті қаған әулетіне қатысы жоқ айгужылар мен үгелер басқарған. Сонымен қатар мемлекеттің орталығында таңбашы мен бітігшілер қызмет атқарған. Таңбашылар — мөрге жауап беретін хатшылар, ал бітікшілер - байланысқа жауапты қызметкерлер. Байқағанымыздай, Түрік қағанатының құрылымы бір-бірінен бөлек мемлекет басқармасы, заң шығарушы орган (той) және үкіметтен құралған. Яғни биліктің тармақтары бір-біріне тәуелді болмай, өз алдына бөлек қызмет атқарған. Бірақ қаған (мемлекет басшысы) халық үшін ең бірінші жауапты адам болғандықтан, билікті өз қолына алған. Қаған өз көмекшілері мен орынбасарларын тағайындап, төрелерді өзгерту ұсыныстарын жасаған, мемлекеттік сотты (жарғы) басқарған. Өйткені Тәңір саяси билікті тек соған ғана берген. Басқа көне түрік мемлекеттеріндегі сияқты, Түрік қағанатында да халықты тамақтану, киіну, көбею, қорғану т.б. барлық нәрсемен қамтамасыз ету қағанның міндеті болғандықтан, бұл оның беделін көтеретін еді. Екінші жақтан, әскери сипатқа да ие болғанымен, көне түрік әкімшілік механизмі әскери диктатураға да әсте айналмаған.

Қытай деректері бойынша, Түрік қағанатының жүйесінде 28-ден астам атақ қолданылған және бұл атақтарға ие болған тұлғалар белгілі бір лауазымды қызметтер атқарған. Көне түрік жазбаларында осы атақтарға қатысты көптеген мәліметтер кездеседі. Қолдағы мәліметтер бойынша мемлекет иерархиясы төмендегідей сатыларға бөлінеді: қаған, қаған әулеті, шадапыт билері, тархандар, бұйрық билер, тоғыз - оғыз билері т.б. Ал Қытай деректерінде қаған мен хатуннан кейінгі ең жоғарғы лауазым жабғы болған, одан кейін шад, текін, тудун, еркін сияқты лауазымдар келеді. Бұл лауазымдардың әкеден балаға өтетіні туралы ешқандай да мәлімет жоқ.

Түрік қағанатындағы сот жүйесі және заң бойынша жаза беру

Түрік қағанатының жоғары мемлекеттік соты «жарғы» деп аталды. Деректерге көз жүгіртсек, түріктерде заң шығарушы орган болғандығын байқауға болады. Жарғылардың басты міндеті — төре мен дәстүрлі құқықтарды жүзеге асыру еді. Түрік қағанатында әйгілі Тоныкөк сот басшысы болған.

Келтірілген деректер бойынша, Түрік қағанатының негізгі жаза үкімдері төмендегідей еді:

— Отанын сатқандар және әскерден қашқандар өлім жазасына кесіледі.

— зинақорлық жасаған жұбайларға — өлім жазасы,

— адам өлтіргендерге — өлім жазасы,

— ұрлық жасағандар мен жылқы ұрлағандарға — өлім жазасы,

— жас қызды зорлаған адам - мүліктің жаза ақысын өтеп, міндетті түрде сол қызға үйленуі тиіс,

— адамды жарақаттандырғандар жараның ауырлығына қарай, мүліктік жаза ақысын өтейді,

— жылқы мен мал ұрлағандар шығынды 10 есе көп мөлшерде өтеуге міндетті,

— басқа жеңіл бұзақылықтар 10 күн ішінде жазаландырылады.

Жазалар барлық адамдарға бірдей қолданылатын болған.

Түрік қағанатындағы құқық

Түрік қағанатында құлдық жүйенің болмағандығын жоғарыда айтып өттік. Яғни түрік қоғамында барлық адамдар еркін, тең болған. Әйел қоғамда маңызды рол атқарған. Мемлекеттік істерде әйелдің ықпалы зор болғанын 585 жылы қағанның Қытай үстемдігін қабылдауы оқиғасында және 615 жылы Йен Қытай империясын жаулап алған Ших-пи (Ши-Би) қағанның Қытайды қоршаудан босатуы кезінде анық байқауға болады. Сондай-ақ тастардағы жазбаларда Білге қағанның анасы туралы мадақ сөздердің көп кездесуі де Түрік қағанатында әйелге үлкен мән берілгендігін дәлелдейтін маңызды дерек болып табылады. Әйелдің сөз бостандығы болған. Түріктердің көңілдес болуды «опасыздық» деп қабылдағаны да біздің мәдениетіміздің тарихы тұрғысынан өте маңызды құжат. Мәселен, көне түрік жазбаларда «көңілдес» мағынасында қолданылған «күң» сөзінің қытайдың «кюен» деген сөзінен шыққаны белгілі.

Ер адам бір қызды сүйсе, туыстарының бірін оның үйіне жіберіп, құда түсетін еді. Түріктерде қайтыс болған әкесінің, ағасының немесе інісінің жұбайымен үйлену (әмеңгерлік) салты да бар болатын. Осылайша, жесір әйелдің қиыншылыққа ұшырауына жол берілмейтін еді. Басқаша айтқанда, әулеттің тұтастығы сақталатын. Түріктерде өзге тайпа өкілдерімен үйлену (экзогамия) дәстүрі де болған.

Салықтар жылқы және малмен төленетін. Арбалардың шетіне кетік етіп ойылып, есеп жүргізілетін еді. Осындай есеп түрлері көшпенді өмір салты үшін қалыпты жағдай еді. Сонымен қатар алтын ұшты оқтарға балауыз жағылып, мөр (таңба) ретінде қолданатын еді.

Жекеменшіктің болғанын ескерсек, Түрік қағанатында әрбір адамның белгілі мөлшерде жерге ие болғанын байқауға болады. Өйткені кейбір түрік тайпалары қазіргі Батыс Түркістанның шығыс аймақтарында жеміс, көкөніс өсіретін еді. Қыз балаларға да көп мән беріліп, оның әкесінен қалған мұрасы тұтастай жасау ретінде күйеуінің үйіне жіберілетін.

Түрік қағанатында соғыста шейіт болу зор бақыт деп саналатын, сондықтан олар ауырып, төсекте жатып өлуді қаламайтын еді.

Жаза туралы үкімдер нақты үкім болып табылғандықтан, кек алу әрекеттерінің алды алынатын. Көне түрік жазбалары бойынша, сәлемді бас иіп, тізе бүгіп беретін еді.

Түрік қағанатының шет елдерге деген ұстанымы

Бұл мәселе бойынша да жоғарыда айтып өткен Қытай деректеріне жүгінуге болады. Қытайлар Түрік қағанатымен байланыс орнату үшін, алдымен, оларды жақсы танитын соғдыларды пайдаланатын еді. Өйткені соғдылар Түрік қағанатымен тығыз байланыста болатын. Сол себептен болса керек, Чио-чян қаласынан шыққан Ан-но-пян-то елші ретінде Түрік қағанатының орталығына жіберілген (545) еді.

552 жылы мемлекет құрылғаннан кейін, батыс аймақтың басқарылуы Бұмын қаған тарабынан інісі Естеми жабғыға тапсырылды. Естеми жабғы Батыс Түркістан аймағына толығымен билік жүргізген кезде қол астындағы қалалардың халқына мейірімді болған. Ол мәселен, Шыңғысхан сияқты, жаулап алған қалалардың халқын ешқашан қырғынға ұшыратпаған. Әдетте, жергілікті ханзадалардың орнына түрік басшыларды тағайындаған, кейде бұрынғы билеушілерді де орнына қалдыруға мүмкіндік берген. Тіпті, Тарду қаған қызын Самарқан ханзадасына беріп, онымен туыстық байланыс құрған.

Түріктер Батыс Түркістандағы түрік емес халықтарға қарсы барынша мейірімді болған. Олар кейіннен толығымен Түрік қағанатының қол астында болған Соғдияның батысынан шығысына дейінгі алқапта ықпалын жүргізген. Түріктердің ықпалындағы аймақта тұрақтылық сақталған. Сондықтан болса керек, сол дәуірдегі аса ірі сауда жолдары Түрік қағанаты арқылы өтіп, алыс-беріске қолайлы жағдай жасалды.

Түрік қағанатының батыс аймағын билеген Естеми жабғы (552-576) заманында өмір сүрген көрші Сасанидтер мен Византия мемлекеттеріне жіберген елшісі соғдылық Минхан еді. Осы жағдай, түріктердің басқа ұлт өкілдеріне қаншалықты мән бергендігін, тіпті оларды елші ретінде өз мемлекетінің өкілі етіп қызметке тағайындағанын көрсетеді.

Түрік қағанатының 682 жылы тәуелсіздікке қайта қол жеткізгеннен кейінгі саясатының басты мақсаты — 630-680 жылдары Қытай тұтқынына түскен түрік тайпаларын құтқару еді. Қапаған қаған осы мәселеде көптеген жетістіктерге қол жеткізді (696-698 жылы). Бірақ тақырыптық тұрғыдан маңызды мәселе — Қапаған қағанның 684 жылы түрік тайпалармен бірге алты аймақта тұрған (жазбаларда 6 чуб чоғдак) соғдыларды Қытайдан талап етуі еді. Басқаша айтқанда, түрік билеушісі бұрын қарамағында болған дос елдің Қытай тұтқыны болғанына шыдай алмаған еді. Нәтижеде, Қапаған қаған мақсатында жетіп, соғдыларды Қытайдың қыспағынан құтқарады.

Түрік қағанатының кылмыскерлерді оңай жолмен өлтірмегендіктеріне қатысты көптеген дәлелдер бар. Бұл жерде соның ішінде бірнеше мысалға тоқталып кетуге болады: 539 жылы Қытайдағы Суи әулетінің дұшпаны түрік билеушісінің Қытай текті зайыбы Чиен-чин ханшайым өз өлкесіндегі жақтастарымен жасырын ынтымақтастық құрып,соғдылармен келісімге келген. Осы жағдайды байқаған Қытайдың тыңшылары оған тосқауыл қою үшін қағанды бұл жағдайдан хабардар еткен. Император тарабынан жіберілген Қытай елшісі Тоулан қағаннан олардың жазаға тартылуын талап еткенімен, қаған әуелі бұл іске араласпаған. Содан кейін Қытай елшісі пара беру арқылы қаған әйелінің істерін әшкерелеп, жұртқа жаяды. Осы оқиғаға байланысты Тоулан қаған қытайлық зайыбын жек көріп кеткеніне қарамастан, оны өлтірмеген. Кейіннен түрік өлкесіне жіберілген қытайлық тыңшы,елші Чаң-Сун-Шең қағанның әйелін өлтірген. Сондай-ақ 621 жылы Қытайды зор шабуылдармен құлдыратқан Чуло қағанды Қытай елшісі Чең Юан-Шоу сендіре алмағандықтан, оны адамдарына у беріп өлтіртті. Өлместен бұрын Қытай елшісі тарабынан у берілгенін сезгенімен, Чуло қаған оларды өлтірмеген, зынданға тастауға бұйрық берген. Қағанның өлімінен кейін елші Қытайға кері қайтқан.

Түріктердің турашыл болғандықтары жайында деректерді сондай-ақ Қытайдың әйгілі мемлекет қайраткері Пей Чүнің императорға ұсынған есебінде көрсетілген жазбасынан да молынан кездестіруге болады. 20 жылдай Қытай императорының батыс және солтүстігіне жетекшілік жасаған осы елші Батыс және Шығыс Түркістанның барлық шағын мемлекеттері жайында ауқымды есеп дайындаған еді. Сол үшін ол мәлімет жинау мақсатында Тун-хуанда соғдылардың арасында өмір сүрген болатын. Сондықтан соғдыларды өте жақсы білетін. Түрік қағанаты үшін де бірнеше рет қастандық жоспарларын жасаған. Қысқасы, ол екі халықты да өте жақсы білетін еді. Сол себепті оның берген есебі мен жасаған салыстыруларының түрік тарихы тұрғысынан өзіндік мәні бар. Қытайдың елшісі өз есебінде былай депті: «Түріктер негізінде турашыл, аңғал болғандықтан, оңай алданып, бөлініп кетеді. Олардың араларында соғдылар болады. Соғдылардың бәрі зәлім, жауыз әрі қу болып келеді. Түріктерге айла жасауды соғдылар үйретеді. Мен естідім: соғды көсемдерінің бірі Ших-шу-ху-ши айлакерлікпен Шихпи қағанның жанына барыпты. Өтінемін, соның өлтірілуіне себеп болайық!».

Бұл оқиға, ең алдымен, Орта Азияда мыңдаған жылдан бері жалғасып келе жатқан Қытайдың қастандық саясатының жүздеген мысалдарының бірі ғана. Бірақ уәзір түріктерді соғдылардан айырар тұста олардың шыншыл, турашыл екендіктерін баса айтқан. Нәтижеде қытайлықтар сауда жасаймыз деген жалған уәде бойынша соғдыларды түрік өлкесінен алып, Майы қаласына апарады. Сол жерде торуыл құрып, соғдылардың барлығын өлтіреді. Қол астындағы осы қауымның себепсіз нақақ түрде тұзаққа түсіп, қырылуына шыдай алмаған түрік қағаны соғдылардың кегін алу үшін Қытайға қарсы әрекетке көшті. 615 жылы Қытай қорғанын басып өтіп, Иен-мен бекінісінде императорды қоршап алды. Қытай императоры жасырын әрекеттермен осы қауіптен құтылса да, мемлекеттің әлсізденуінің алдын ала алмады. Екі жыл ішінде Қытайда үстемдік жүргізген Суи әулеті ыдырап, орнына Тан әулеті құрылды. Осы оқиғадан шығатын маңызды нәтиже — түріктердің өз ұлтынан болмаса да, қол астындағы ұлттарға жасалған шабуылға қарсы тұрып, олардың құқығын өз халқының құқығымен тең ұстауы болатын.

Түрік қағанатының одақтастарына, яғни ұлтаралық келісім-шарттарға адал болғандығының дәлелі тағы да Қытай деректерінде анық көрсетілген. Бәрінен бұрын шамамен 200 жылдық тарихында қандайда бір келісім-шартты бұзғандықтары туралы мәлімет кездеспейді. 557 жылы оңтүстіктегі Қытай мемлекетінен шыққан Чоу түріктерге үйлену арқылы одақтасу үшін ұсыныс жасаған. Түріктер ұсынысты қабылдағаннан кейін 563 жылы Чийлер де елші жіберіп, үйлену арқылы одақ құрғысы келетіндіктерін білдіреді. Көп ойланбастан екінші ұсынысты қабылдамаған түріктер алдыңғы құрған одақтарын бұзбады. Бірақ бұған қарсы Чоулар түріктермен жасаған келісім-шартты бұзып, Чийлермен төлем төлеу және т.б. нәрселер туралы келіседі. Негізінде, Чоулар мен түріктер Чиилерге қарсы ортақ әрекет жасауға шешім қабылдаған болатын. Кейіннен Чоулар Чиилермен келісіп, жорықтан бас тартады. Сонымен қатар Чиилер бұдан бұрын түріктерге Чоулардың сыйлығынан да көп сыйлық ұсынғанымен, түріктер оны бұзбауды қалаған. Кейіннен, қайта сеніп қалған Мұқан 569 жылы қызын ханшайым келін ретінде Қытай астанасына жіберді.

Чоулардың түріктермен жасаған келісім-шартты бұзуына ашуланған Мұқан қағанның кері қайтуы туралы Қытай деректерінде негізсіз айыптаулар кездеседі. Десек те, осы мәселеге қатысты барлық деректер зерттелген жағдайда ғана шындыққа көз жеткізе аламыз. Түріктер туралы екі жүз жыл бойы әртүрлі мәлімет берген Қытай деректері мен басқа тарихи деректерде (Византия) де Түрік қағанатының қандай да бір келісім-шартты бұзғандығы туралы ешқандай мәлімет кездеспейді.

Түрік елшілерінің «тегин» және «тархан» деген атақтары да болған. Елшілердің мемлекет иерархиясында жоғары атағының болуы түріктердің дипломатияға және ұлтаралық байланыстарға мән бергендігін көрсетеді. Түріктердің басқа мемлекеттермен достық қатынаста болуды қалағандықтарын Орхон жазбаларынан білеміз. Мәселен, төмендегі жазба Білге қағанның ең үлкен дұшпаны Қытаймен де дос болуды қалағандығын көрсетеді: «Қытай халқымен келісіп, тату болдым, түзелдім». Сол сияқты түріктер Византия мемлекетімен де барыс-келіс орнатып, дипломатиялық қатынас жасаған. Мұндай мысалдарды көптеп келтіруге болады.

Аударылған еңбектер мен авторлар ТІЗІМІ

(Түрік тілінде)

1. Ziya Gokalp. Tiirkcjiilugiin Esaslan. Istanbul, 1970.

2. Yusuf Akijura. Yeni Turk Devletlerinin Onculeri. Ankara, 1981.

3. Fuad Kopriilii. Tiirk Edebiyatinda ilk Mutasawiflar. Ankara, 1976.

4. Zeki Velidi Togan. Hatiralar. Istanbul, 1969.

5. Bahaeddin Ogel. Diinden Bugiine Tiirk Kiiltiiriiniin Geli§me Qaglari. Istanbul, 1988.

6. Erol Giingdr. Kiiltiir Degi§mesi ve MilliyetQilik. Istanbul, 1984.

7. Baymirza Hayit. Sovyetler Birligindeki Tiirkliigiin ve Islamin Bazi Meseleleri. Istanbul, 1987.

8. Metin Akar. Tiirk Diinyasi Edebiyati. Istanbul, 1986.

9. Ahmet Ta§agil. Gok-Turkler I (542-630), Ankara 1995.





