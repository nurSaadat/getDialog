БАУЫРЫМНЫҢ БАС ТЕРІСІ

Көптен көрмеген ауылыма сағынып жеттім. Колхоз іріленгелі бері мұнда келе алмай жүргенмін. Арасы тай шаптырым екі ауыл бұрын екі коллективтік шаруашылық болып, қысқа жіптері байлауға келсе де, күрмеуге келмей, былай тартса арба сынып, былай тартса егіз өліп дегендей болып жататын. Осы ауылдың бірінен мен оқуға аттанып едім. Енді міне, екі ауыл бірігіп бір үлкен колхоз болған. Мына бір төбесі қызыл қаңылтырлы еңселі үлкен үй бұрын жоқ еді, әлгі колхоз председателі Айтбай салғызып алды деп менің туысқандарым шағым айтып есігімді тындырмайтын. Жұрттың көзіне сүйелдей батқан, арыз қоздырушы құрылыс шамасы осы болды. Оған жалғас мына бір қыштан тұрғызылған ғимарат ауылдық совет председателі Көбектікі болса керек.

Қысқасын айтқанда, бәрін де біліп келе жатырмын. Келмесем бұл ауылға өзім келген жоқпын, ал менің көзім бұл ауылды талай сыртынан шолған. Қай шұңқырдан үй салғызуға Айтбай қанша қап топырақ қазып алғанын, оған дөңгелек күпшегінің ұңғысы желініп кеткен елуінші жылдар ішіндегі колхоздың шиқылдақ өгіз арбасының қай жолмен қанша рет барғанын естіп, талай көз алдыма елестететінмін. Ал менің миым да бұл ауылда талай болып қайтты. Кімнің үйінде қандай өзгеріс бар, қайсысы баласын қай күні сүндеттеткені, қай шеше қызын қай күні әкесінен жасырып, түн жамылтып күйеуге қашырып жібергені, олардың арасына кімнің жеңгетай болғаны, қашқан қыздан кімнің көйлек кигені, «өлі-тірісін» қай күні, қалай, кімдердің әкелгені, құдалыққа құйрық-бауыр асаса келгендерді тұнжырап, әлде қуана қарсы алғаны бәрі маған белгілі. Өсек-аяңды жақсы тыңдағыш менің журналистік құлағымның жайын жақсы білгендіктен ауыл адамдары маған Көпенбайдың есігінің алдында жатқан жұдырықтай тасты Шөпенбайдың алдарына. Тоғатайдың тентегі қалай лақтырып түсіргеніне дейін тегіс жеткізеді. Қысқасы, бұл ауылдағы Салақбайдың салпаң құлақ қара лағынын. тұяғының айырмасы қалай, қай күні құрттап кеткеніне дейін білемін. Көріп отырсыздар, алпыс-жетпіс километр жерде, Алматыда жатсам да, бұл ауылдағы болған оқиғаны қолмен қойғандай, отырамын. Бірақ «жіпке тізіп» дегенде, сіздер «пәлені жіпке тізіп» дегенмен шатастыра көрмеңіздер. Пәлені тілегеннің басына берсін. Ондайдан аманмын. Тек кейде әлгі Теке рулы аулымызды Қошқарлар жайлап алғанына іштей (ішегімнің қырындысы кетпеген бе, қайдам) кіжініп-кіжініп алатыным да бар.

Қошқар демекші, менің ауылым Теке деген атаның ұрпағы. Екінші ауыл — Қошқарлар да маған туысқан. Бірақ Теке Қошқардан гөрі маған жақынырақ. Бірақ сіздер ешкінің етінен гөрі қойдың еті дәмді деген мағынада ұғып жүрмеңіздер, бұл айтқандарым тек туысқандық тұрғыда. Сондықтан ба, кейде Текенің біреуі Қошқардан таяқ жеп қалса, «қырда бұғының мүйізі сынса, ойда өгіздің мүйізі сырқырайды» дегендей Қошқарға деген ашуым арта түседі, ашуым келіп, қаным қайнап басыма шыға келеді. Байқап отырған шығарсыздар, «тасқа желіндеп мұзға бұзаулаған» бибауырмал қазағың мен емес. Мені әлі ешбір туысқаным «тауда жүріп таста ескен жер қадірін білмейді, ағайыннан басқа өскен ел қадірін білмейді» деген мәтелді қолданып, айыптап көрген жоқ.

Сонымен әлгі ауылыма келіп қалдым. Теке ауылы Қошқар ауылынан әрі көбірек, әрі тұрған жері кең, суы мол шаруаға қолайлы болғандықтан колхоз орталығы осында орнаған. Оның есесіне ауыл активтері тегіс Қошқарлардан іріктеліпті. Алматыда жүргенде бұған да күйініп қоятынмын: «Өз ет, өз бауыры бұл Қошқарлар Текелерді неге шеттетеді екен? Әлде Текелер мүйізді келіп, қой мінезді момын Қошқарларды қоңаштай бере ме екен?» Бірақ маған жеткен сыбыс-дыбысқа қарағанда керісінше Қошқарлар келісімді орындарды тегіс алып, Теке бауырларына күн көрсетпейтін сияқты еді.

Ауылда ет жақыным болмағандықтан ешкімнің үйіне тіке түспей екі жағын да (Қошқарларды да, Текелерді де) өкпелетпейін деп тура кеңсеге келдім. Қазір тұрмыс жақсы, арасына келген ағайынды кез келген үй қой сойып, қол қусырып қарсы ала алады. Сондықтан кеңседе бірінші кездескен туысқанның үйіне түспек болдым.

Колхоз кеңсесі бұрынғы үш бөлмеден тұратын қоржын үй емес. Іргетасын цементтен құйып бір метрдей көтеріп салған әлденеше бөлме. Тек осының өзінен-ақ ауылымның экономикалық жағынан қаншалықты өсіп кеткенін шамалаймын. Күз болып, жиын-терін аяқталып, жұмыс сирен қалғандықтан болса да, колхоз председателі Айтбай да, ауылдық совет председателі Көбек те, мен келді дегенді есітіп жан-жақтан шапқылап жетті. Ішімде Қошқарлар жағының теке тіресі тұрса да білдірмей, қойдай қосылып, қозыша жамырасып жаттық. Сөз арасында бір-екі қыңыр-қыңыр сұрақтар да беріп үлгірдім. «Арызқойлық неден туады» деп те қалдым. Ондағы ескертпегім егер бастықтар әділ болса, арыз болмас еді ғой дегенді ұқтырғым келіп еді.

Арызқой дегеннен еске түседі, осыны Тұмантай да айтып қалып еді. «Ауылын арызқой» деген сөз оған да батса керек. Бірақ оның сөзінше Текелер тентек. Мен іштей оны туысқандарын жақтап отыр деймін. Алматыда ауылдан жырақтау жүргендіктен бе, әлде бөлісе алмай жатқан ат үстіндегі кызмет болмағандықтан ба, Тұмантай екеуміз татумыз. Әдебиет төңірегінде бір ауылдан шыққан екеуміз-ақ екенбіз. Сондықтан да қалада оқта-санда ұшыраса қалғанда ағалы-інілі болып шұрқыраса кететінбіз. Мүмкін ол менің не Теке, не Қошқар болмай, әншейін жай тұқымнан шыға салғанымнан ба екен? Егер мен де Кошқар мен Текенің бірі болсам, Тұмантай екеуміз басымыз бір қазан түгіл, бір қалаға сыймай сүзісіп жүрер ме едік. «Сыймай жүрген жоқпыз, сыйыса алмай жүрген жоқпыз ба!» деп Ғабит Мүсрепов айтқандай, сыйысу деген де осы бір ауылдың адамдарына келелі мәселенің бірі болып отырған жоқ па екен?

Айтбай — Кошқар, мен — Кебек. Қошқар екеуі менің сөзімді қалт жібермей қағып алып, жауап беріп отыр. Сағынып көріскен туысқандарым, байқаймын, мен қырын келіп отырған соң шайға шақыруға да батпайды.

— Бас зоотехниктерің кім?

— Өзіңмен бірге оқыған Төлеуқұл емес пе?—Ол Теке жағынан болған соң үндемедім. Бірақ бір Текенің мүйізі көп Қошқардың ішін жармас деген ғой бұлар деп топшыладым.

— Бас агроном ше?

— Жасұлан ғой, бір партада отырып едіңдер ғой. Тағы бір Текенің аты аталды. Бұл да кездейсоқ қойыла

Салған болар. Дегенмен ішім жылып қалды. Ішінде бүкпесі бар адамды қойсаңызшы!

— Бас бухгалтерлерің кім?

— Көмекбай.

— Ол да Теке емес пе?!—дедім. Бағанадан бері ішімнен сапам отырған пәленің бәрі сыртқа абайсызда еріксіз шығып кетіп.

— Теке болмақ түгіл бұқа болса да, жұмысты жақсы істесе бәрібір емес пе?! деп Айтбай қатты күліп жіберді. Шамасы менің неге кенедей қадалғанымды о баста аң аңғарып, ауылдан өсектің маған қаптап жетіп жатқанын біліп отырса керек.

Нақ осы бір кезде Айтбай, Көбек — үшеуіміздің жараса қалған күлкімізді бұзайын дегендей сырттан «аттандаған» Дауыс естілді.

— Аттан, аттан! Мына Қошқарларың қырып барады. Ойбай, өлтірді...

— Шынында қазақ «аттандаған ойбайым тыныш» деп бекер айтпаған-ау. «Ойбай» болса әншейін көп төбелестің бірі ме дей салар едік, «аттандағам» пәле жау келіп қалды, аттарыңа міне шабыңдар деп тұрған жоқ па? Қам, жаңа жарасқан әңгіменің шырқын бұзған қай мандымағыр жау екен?!

Соның арасынша өгіздей өкіріп, сақалы белуарына түскен, үсті-басы қып-қызыл қан бір шал кеңсеге кіріп келді. Қазір қызыл қанға боялған бастағы шаш та, ұзын текесақал да төбелестен бұрын аппақ қудай екені қанды бастың әр жерінен көрінеді. Шал болса да күш-қайраты мол адам екені тіп-тік қапсағай денесінен білініп-ақ тұр. Анықтаңқырап, бажайлап қарап бұл кісінің Жалабай деген осы ауылдағы бұрын белсенді болған ағаларымыздың бірі екенін тани кеттім.

— Ойбай, аттан! Мына Қошқарлар тұқымымызды құртатын болды. Ойбай, өлдім-ау, өлдім-ау!

Үрейлі дауыстан, қан жуып тұрған адамнан бәріміз де үрпиісіп қалдық. Шал күзге лайықтап киген қабылмалы шолақ фуфайкесінің сыртынан белдік буынып алыпты. Онда бір кішкентай балта жүзі жалтырап қыстырулы жүр. Төбелес әбігерімен бөркінің қайда қалғанын аңғармаса керек. Оның артынан кірген жастау жігіт «ойбай өлтірді, өлтірді» деп айғайға аттан қосады, бірақ арғы жағында ешбір зіл жоқ сияқты. Бұл екі Текенің кіргені екі Қошқар бастықтың еңсесін түсіріп, қатты абыржытты. Бұған шынында да абыржымауға болмайтын еді. Сәлден кейін маған көзі түсіп кеткен Жалабай шал еңіреп жіберді:

— Ойбай, Балбақ, айналайын, біздің көрген күніміз осы. Мынау екеуі қатар бастық болып отырғанда бізге күн жоқ. Қит етсек бас салып сабап, пышақтайды. Ойбай, ауданға сотқа шабамын, жіберіңдер, ойбай, жібер.

— Мұндайда ер болсаң намысқа шаппай көрші. Оның үстіне өзің, екі ауылдың бар өсек-аяңын жіпке тізіп, артық-кемін есептеп отырсаң.

Айтбайдың өңі қуқылданып, түрі қашып кетті.

— Аға-ау, не болғанын байыппен айтсаңызшы,— дегеннен арыға бара алмай істі шиеленістіріп, насырға шаптырып алам ба дегендей тоқтап қалды. Шал оны әке-баба жеті пұстысынан бері біраз сыбап алып, айғайды үдете түсті. Шал ашуына қыбым қанғандай боламын ба, ішім ұнатып барады.

— Өлтір деп ағасын өзі жіберіп отырып көлгірсуін қара, аяр қатынға ұқсаған иттің. Бұл мына Көбек екеуіңнің ісің — Көбек те абыржып, телефон құлағына жармасып, ауданнан милиция, жедел жәрдем шақырды. Ішімнен ә бәлем, қалай екен деген жайым да бар. Туысқандарыма жаным ашып, жараға түз сепкендей болып отырғанмен мен де қысыла бастадым. «Құтты қонақ келсе қой егіз табады, құтсыз қонақ келсе қойға қасқыр шабады» десе, мен келгенде қасқыр адамға шауып жатса бұдан өткен құтсыздық бола қояр ма екен. Әй өзім де осындай бір жолы болмағыр-ақпын. Енді бұдан кейін қысылмай көр. Өзің сағынып туған аулыңа қолың зорға тиіп пәлен жылда бір келсең олар қызыл тақия киісіп, шу-шұрқан болып жатса, бұған қалай ренжімессің.

— Ойбай-ау, Балбақ, сен әлі отырсың ғой, мына екеуін қаматпай. Мені сойған тура осы екеуі.— Оның артынан кірген жас жігіт те көмейі бостау, қоштап қояды:

— Тура осы екеуі!—дейді ол. Ой, жігерсіз неме, дұрыстап айтпай ма екен деп қоямын, ішімнен.

Жедел жәрдем де, милиция қызметкерлері де мына иек астында он бес шақырым жердегі ауданнан cay ете түсті. Жалабайдың басы маңдай жағынан құйқа басталар жерден тілінгеннен артқы ұшы шүйдесінің оң жағына жетіпті. Екінші жара (тағы да тілінген) сол құлақтың үстінен басталып, тура оң құлақтың алдына жетіп тоқтапты. «Көз киелі деуші еді, құдай көзін сақтауын-ай!» дегендей қалқайған құлаққа түк те тимепті, ашулы пышақ қалай қағып кетпегенін қайдам, өсек атаулыны тегіс естіп, біліп алайын дегендей қалқиып орнында қалыпты. Мен өзім әйтеуір құлақтың амандығына қуандым. Бізге бәрін жеткізер құлақты қатты ардақтайтынымды айтып жібере жаздап отырдым. Оның басындағы жарасы қосу белгісіндей болып шығыпты. Ал Жалабай өзі осы дәрігерлер ем-дом жасап жатқанда тағы бір айғайлап қойды.

— Ойбай, бұлар басыма ізнәк салды ғой. Әдейі істеді.

Mен қабағымды тар түйіп алдым-ау деймін, Көбек те, Айтбай да жанұшырып бәйек болып жүр. Қоңырайысып қалдық. Аздан соң адам басын сойғыш Айтбайдың «ағасы» әкелінді. Адалбай ғой бұл. Адалбай десе Адалбай еді. Енді бұл да арамдана бастаған екен-ау, о!

Қалай болды, не масқараң бұл, өз ағаңды өзін пышақтап, деп - Айтбай қатал келді. «Өз ағаң» деуін өтірікшінің деп жібердім кіжініп. Бірақ тағы да ішімнен айттым. Ал мына Адалбайды мен де жақсы білетінмін. Сонау бір жылдары ауданға барған атты ағайындардың ешқайсысы құлағынан тартып тұрғызғандай қу жетімдерді аттарының артына мінгестірмегенде, бұл солармен ұрсысып, өз атының сауырына қара тышқандай балалардың бұтын салаңдатып үшеуін салып келіп еді. Содан бүкіл ауылдағы балалар оны Адал аға деуші едік. Япыр-ай, заман өткен сайын, адам мінезі де өзгереді екен-ау! Енді міне, Қошқар мен Текенің тіресіне бұл да белшесінен араласып кеткен.

— Мен кінәсізбін,— деді Адалбек екі көзі менде, қатты ұялып тұрғандай.— «Алтын арық» бойындағы колхоз ағаштарынан үшеуін кесіп қойыпты. Соны неге кесесің деп атымды тебініп жанына жақындап едім, қалтасына қолын салды да, басын сипады, сөйтіп қан-қан болып шыға берді. Мен жанына бармай, тұра қаштым. «Сендерді құртайын»,— деп айғай салды.

— Қой ондай өтірігіңді,— деді Айтбай.— Милиция тексерсін!

Мен екі айдай болып жатқан ауылыма қанша сағынып барсам да аунап-қунап жата алмадым.

— Азар болса шал елер, жаназасына қатысарсың— деп қиылған бірге оқыған жолдасым, Жалабайдың ең жақыны Төлеуқұлдың сөзіне де тоқтамадым. ..Кеш алдында аттанып кеттім. Күзгі кеш менің денемді тоңазытып, қоңырлау шығарып салды. Көбек пен Айтбай Жалабайды өздері жайратқандай үндей алмады, Көбек:

— Ұят болды-ay! Қап!—дей берді.

— Ертесіне Жалабай ағама, ауруханаға кірдім. Шеңбер салған құдықтай басты тегіс шандып тастапты. Жәкем қатты көңілді, қарқ-қарқ күледі. «Қатырдым ба иттерді!»— дейді.

— Не болды, бұл не?— дедім шынымен.

— Отыр шырағым, осылардың қорлығы өтіп жүр еді. Ыңғайы келді. Енді Жасұланды председатель қоямыз!

Жалабай жайын тәптештей сұрасам ол бір ат арба сұрап алып отынға барады. Алысқа баруға ерінеді де, «Алтын арық» бойындағы колхоз әдейі тіккен ағаштарды кесе бастайды. Нақ осы кезде колхоздың жер қорушысы Адалбай келе қалады. Сонан кейінгісін ол өзі былай айтады:

— Сенен несіне жасырайын, шырағым. Мыналарды бір табаныма салып алайын деп едім. Сол дөп келгенін көрдің бе? Оның үстіне сенің келетініңді біліп арқаланып та кеттім білем. Адалбай жаныма келе бергенде қалтамдағы ұстарамды алып, өз басымды өзім тіліп-тіліп жібердім. Жан керек екен, батырыңа. Атын тебініп қаша жөнелді. Ат арбаға міне салып, қанымды сорғалатып тура кеңсеге мен де салдым. Қатырдым емес пе, иттерді. Зар иманы зәр түбіне кеткен болар.

Мен ойланыңқырап қалып, туысқаншылық райымнан тайып түстім. Жалабайды сынамақ болдым. Қараспанды жаудырдым-ай келіп.

— Ал енді Адалбайды бүгін соттайды. Бала-шағасы шулап қалатын болды. Кеше қамап тастаған. Қатыны мұндай жалақорлардың ішінде отырмаймын деп төркініне көшкелі жатса керек.

— Ойбай-ай, не дейді мынау. Мен оны соттасын деппін бе,—деп шал орнынан жігіттерше атып тұрды. Мен күліп жібере жаздадым.

— Құртайын деген өзіңіз ғой, жала жапқан.

— Сен қарағым,— деп жалынды шал,— өлерімнің шағында ақтық рет сұрағаным болсын, соны соттатпай алып қала гөр. Оны соттағанша мені соттасын. Анау милисаңа айт! Оны соттарын ойлап па, мынау қуарған бас!— Онсыз да жаралы басын қос қолдап екі шекесінен қойып-қойып жіберді. Менің бұл жолы күлкім келген жоқ, шалды шынымен аяп кеттім,

— Жарайды айтып көрейін,— деп қоштасып шығып кете бардым.

Кетерімде аудандық прокурорға бәрін айтып кеттім. Туысқан десе ерекше бүлкілдеп жүріп беретін екі бүйірімді Жалабай ағамша нұқып-нұқып қойып жазаладым. Көпке дейін көз алдымда қосу белгісі болып тілінген бауырымның бас терісі де, кейіннен өз басын өзі тоқпақтағаны да тұрып алды. Жауласуы да, дауласуы да, араздасуы да, татуласуы да оңай, ағаларымның қылығы қызық та болып көрінді. Шын жамандыққа бармайтыны суықтан келіп ыстық сорпа ішкендей ішімді жылытып та жіберді. Дегенмен бауырымның бас терісі кең-ау, ол тілуге де, күлуге де жетіп жатыр. Алғаш тарылып кеткенімен кейін кеңіп сала беретін кең құйқаға — бауырымның бас терісіне не жетсін деп ойладым. Па шіркін, көн терілі бауырым-ай!..

1971





ҮМІТ ӘЛДЕ ДАЛБАСА

Адам үмітпен өмір сүреді. «Үмітсіз — шайтан», мен де нақ солай, бар өмірімді үміттенумен өткізіп келемін. Үміттен аулақтап көріне көзге дүниеде жоқ, жұртқа жек көрінішті құбыжық атақ алу жап-жақсы деп ойлап па едіңіз. Шайтан болудан құдайыңыз сақтасын. Бірақ менің сол үмітімнің өзі шайтан болуға айналды ма деп қорқамын. Өйткені ол көзіме бір көрініп, ырым алдырып, той-тойлатпай-ақ барады.

Менің машина мінетін үлкен сықиған бастық болуды ойлағаным қашан. Егер шынына келсем, мен сондай машиналы бастық болуды үйленгеннен кейін-ақ ескере бастағанмын. Оған түрткі салған да сол біздің үйдің шүйке басы — Ызбаркүлдің түрпідей сөзі болатын. «Ойбай-ау, бізге машина міну қайда?», «Біз жаяуға жаралған адамның әйеліміз ғой» деген сөздер батырып арнайы айтпағанымен бүйіріме темірді қыздырып басып, қыздырып басып алғандай әсер ететін.

Менің соқтасы теріні тесе жаздап, талаурап тұрған шиқандай тарынғанымды әйелім де сезді, енді ол басқа әнге басты. Әнге болғанда кәдімгідей шын ән шығарып алды. Үй ішінде екеуміз қалсақ-ақ әйелім қырылдауық тамағын кенеп-кенеп алып, жартастан шыққан жаңғырықтай жаман даусымен соза жөнеледі:.

Дүние, қудым сені жалықпай-ақ,

Судагы ұстатпайсың балықтай-ақ,

Біреуге мал мен басты үйіп беріп

Міреуді мойдың...

Әрине, жартысы ғана айтылған соңғы жолды міңгірлеңкіреп, басқы әріптердің бәрін «м-ға» айналдырып соза береді. Ол жолды айтқызбай-ақ сіздердің білгендеріңіз сияқты мен пақыр да сезіп, құйқа тамырым шымырлап отырады. Жаныңда жамбастап біреу жаныңды жанып қамшылап отырса, бұдан кейін кеудеңді өрге айдамай көрші қане! Бұдан кейін бастық болуды ойламай көрші қане!

Бастық болғанда мен соншалықты бір «ішкен мас, жеген тоқ» немесе «ит басына іркіт төгілген» жерді іздеп жүрген жоқпын. Осы өзім істейтін чермет цехының бастықтығын аңдимын. Одан жоғарырағынан дәметпегенімнің де жөні бар. Үнемі тасы өрге домалап, аспандап жүрген, тәжірибелі өсеген жолдасым Қартабай «байқұс-ау, құлдың сүйген асын кім береді», одан да «кедейдің аздан байығаны жақсы» деп ақыл айтқаны бар емес пе. Көңіліме қона кетті. Оның үстіне бастан жасық жаратылған басым қайдан пысып кетіп, үлкен істі атқарармын. Өйткені әйелім тағы да қыңқылдай бастаған кезде өзімді бір сынап көріп едім, басшылықта болуға ұқсамайтын сияқтымын.

Сондықтан бастықтықтан ат-тонымды ала қашып, біржола қойғандай жайым бар еді; қоя алмадым. «Барғызбасың барғызбас» дегендей, менің де қойғызбасым қойғызбады.

Жарғақ құлағым жауыр болған соң қайтейін, болсам бола салайыншы десем, оның манақасы көп екен. Ол жөніндегі менің ақылшым, білгішім Қартабай ғой. Қартекем менің күнде бір кемшілігімді көрсетіп, тарыдай күнде талай көзіне шұқиды:

— Балбақ, сен бастық болғың келсе, алдымен амандасуыңды өзгерт,— деді.

— Қадай?—деймін мен оның сөзін аңғара алмай.

— Міне, міне, сенің екінші бір ұнамайтын мінезің де шығып қалды. Алдымен сен шапшаңдықты қой. «Қалай» демеуің керек. Екінші амандасқанда өтірік те болса сықылықтап немесе қарқылдап күліп ал.

— Қой, босқа күліп мені жын ұрып па?!

Қартекем жарылып кете жаздады. Жақ жүні үрпиіп, шекесі қызарып кетті. Енді пәле болды. Қартекелеп жатып зорға бастым. Ол қайта сөйледі:

— Сенің оңбайтын жерің осы. Ол болмайды дейсің. Сен болмайтынын білсең де үндемеуің керек. Сенің міндетің бас шұлғу, құптау.

— Ал жарайды,— дедім мен тайқып түсіп.

— Ал жарайсың не, үндемей отыруға саған болмай ма, қой сенен бастық шығарамын деп жүрген мен де оңбаймын.

Сілейіп қатып қалдым. Мұнымды Қартекем тіпті де ұнатпады. Жол үстінде әлденеге кездескен кірпідей дүрдиіп алды.

— Тіл-аузын қойып қалған адамдай бұның қалай,- сілейме, түк білгізбеуің керек.

Ішімнен Қартабайды сорлатып отырмын. Бұлай болса, сол цехтың бастықтығынан да бездім. Мынауыңнан он муфт жону әлдеқайда оңай ғой. Ой, құрсын бүйткен мансабы! Солай дегеніммен де Қартекем мені жанынан жарты елі тастамайтын болды. Енді не де болса сабақты coның өзінен үйренбек ойым бар. Қартекемді зерттей бастадым.

Маған алғашқы ескертпе амандықтан басталды ғой. Байқаймын Қартекеңнің амандасуы үш түрлі болып келеді де, соларды кезектесіп адамына қарай қайталай береді. Ол мысалы «сәламатсыз ба?» деп алып, сойған түлкідей ыржиып жүріп береді. Немесе кеңкілдеп, кейде рабайсыздықпен сықылықтап алады. Мұндай жағдайда оның күлкілі даусы шығады, о ғажап, бет-жүзі өзгермейді. Қателеспесем бұлай амандасатындары көбіне қызметі жағынан да, жасы жағынан да өзі тұрғыластары болса керек. Енді біреулерді көргенде жалпылдақ отындай алпылдап-жалпылдап кетпей (мен өзім сөйтемін ғой) сыздаусып шала піскен картоптай томырайып, не аузынан оқтау жұтқызып, сол мойнын күйездендіріп тұрғандай кекірейіп, иегін болар-болмас изеп өтеді. Байқаймын алдыңғы амандасысы болмаса соңғысы қолымнан келетін түрі бар. Және мұның тағы бір оңай жағы мұндай амандасатындары өзінен темен тұратындары-ау деп шамалаймын.

Осылай жүргенде амандасудың тағы бір бөтендеу, әрі қиындау жолын көрдім.

Демалыс күні болатын. Қартекең екеуміз Көкбазарды жағалап келе жатыр едік, еңгезердей келбетті адам кездесе кетті. Мен танымадым. Қартекем жанымнан доптай домалап барады. Ол әлгі адамның алдында бүгжиіп тұрғаннан бip-ақ байқап қалғаным. Бала күнімде айдаһар лебімен тартқанда қоян өзі жүгіреді екен дегенді ертегідегі талай естігенім бар еді. Қартекем де нақ сол ертегідегі қояндай кездескен кісінің аузына қойып кете жаздады. Сонан соң Қартекем әрбір сөз айтқан сайын әлгі кісінің біресе арғы жағына, біресе бергі жағына лыпын қағып шығып отырды. Айрылысарда әлгі кісінің қолын қысып, өзі күлкірне басқан адамдай бүкшиіп кетті. Нақ мынаны істеу үшін Қартекемді былай қойғанда, Асқар Тоқпановтан ең аз болса төрт жыл сабақ алуым керек деп ойладым.

— Жаңағың кім, Қартеке?

— Көрші заводтың директоры, Кәкен.

— Амандықтың бұл түрінін кімге екенін енді айтпасам да білген боларсыздар. Осынша өнердің барлығы менің қолымнан келер ме? Енді бар әурешілікті қоймақ болдым.

Нақ осы мансап іздеуімді қоймақ болған күні мені завод директоры шақырмасы барма. Білген ілтипатымды жасап оның алдына келіп отырдым. Ол орағытып цехтың жайын, жұмысшылардың халін сұрады. Кейбіреулерінің атын атап айтып отырды. Менің жағдайымды сұрай келіп:

— Сізді өзіңіз істейтін чермет цехына орынбасар қойсақ деген ойымыз бар,— деді.

Қартекем әбден үйретіп тастаған емес пе, үндемедім. Шынында үндемеуім керек пе екен, әлде «құп, рахмет» демекпін бе, анығын білмей сасып қалдым. Үндемей отырғанымды келіспеді деп біліп қалар ма екен деп те қыпылдап, қылпылдап барамын. Көріне көзге басқа келген бақытты теуіп, құдайекең өзі айдап келген, жете алмай жүрген мансаптан айрылып қалар ма екенмін деп отырмын. Дегенмен жұрттың ішіндегісін білмесе басшы бола ма, көзің жамандық көрмегір, әлгі өзі арт жағын жөндеп жібергені:

— Ендеше оқасы жоқ, үндемеу келіскендіктің белгісі.

— Міне, қызық! Мен бастық болатын болдым. Қазір-ақ Төлеуге, Ораққа жеткізіп, кешке тіпті жуып жіберсем бе екен, ә! Бәрінен де құлақтың тыныштығын айтсаңшы. Бір рахаттанып ұйықтайтын болдым. Қаңқу сөздер, шаншу сөздер бәрі де бүгіннен бастап пышақ кескендей тыйылады ғой. Бір .уақыт кейде жиналыстарда қатты сөйлеп кеткенде «сен өсе алмайсың» «сен әлі бұл мінезіңмен он жыл мастер қалпында жүресін» деген жақындарымды сыртынан сөгіп-сөгіп алдым.

Нақ осы күні кешке қарай цехта кәсіподақ жиналысы болды. Менің жақсы жұмысымды да атап өтті. Бірақ дүниені өзім бүлдірдім. Цехтың бастығы Елеместің кейбір мінезін көзіне айтып, кішкене сынаңқырап алдым. Қайтейін сен де сөйле дегендей жұмысшылар маған да қарап. қояды. Шыдамадым. Бірақ бұрынғыдай тереңнен салу қайда! Қалқыңқырап кеттім. Нақ сол бір сәтте Елемес мені бір кекетіп қалды:

— Сен осы жалақыны сынағаның үшін алмайсың ғой!

Қызып, қан дуылдап басқа шапшып тұрғанда оны тыңдайын ба, тағы Елеместі біраз жерге апарып тастадым. Жұмысшыларға менің сөзім ұнады білем, отыра бергенімде жан-жағымдағылар қолын ұсынып жатты.

Құдай тас төбеден қос қолдап тұрып ұрды. Таңертеңмен үйге Қартекем келіп жанымды алды. Түнімен ұйықтамай шыққан ба, қалай түсі әлем тапырақ.

— Енді менің жаныма жолаушы болма. Саған айтқан сөзімді басқалардан естимін. Аузыңа сөз тұрмайды.— Қартекем есікті тарс жапты...

Апырай, ә! Менен басқада құлақ, құлағы болғанмен Қартабайы жоқ қой шамасы. Қартекем білгенді неге басқалар білмейді екен, дүниедегі бар құпияны шамасы өзі ғана білетінін сезеді-ау! Керемет адамдар көп қой, шіркін, дүниеде!

Бәрінен де менің үмітімді айтсаңызшы. Директор сөйлескеннен кейін үрлеген местей қампайған көңіл сол қалпымен солмай тұрды. Бірақ күн ұзап, менің мансабым сағымдай бұлдырап бара жатқанға ұқсайды. Бәрін де шиқан шыққыр тілімнен көрдім. Егер ол қышымай тыныш тұрғанда, кім біледі, ендігі цех бастығы болмағанмен соның майлы-күйелі столының шетіне жетіп қалатын едім. Өзіме де обал жоқ. Қартекем тілін алмаған жарты басқа не амал бар.

Жоқты сылтау етіп бір күні директорға кірдім. Ол менің мансап іздей келгенімді білгендей:

— Сізге коллектив қарсы көрінеді,— демесі бар ма. Міне, керек болса! Шығып алып, жат та ойла. Коллектив! Қай коллектив? Жергілікті комитеттің құрамына сайланғаным бар. Онда бірауыздан-ақ өткенмін. Одан басқа, басшылықтан әзір аманмын. Ең болмаса құдайсыздар ұйымының, қызыл крест қоғамының бастығы болып көрген жоқпын. Қызыл крест қоғамын Мақаң-ақ билетпейді. Сонда маған коллектив қалай қарсы болған. Мүмкін менің қарауымдағы шәкірт жұмысшы бірдеме деген болар. Онда сөз басқа. Әлде мен коллективті шатастырып алғанмын ба? Мүмкін коллектив деген цехтың бастығы шығар! Әй, әйтеуір шатасып біттім.

Кейде үміттене отырып, осы мансабым өспеуіне аты-жөнім, туған ортам кінәлі ме деп қаламын. Қоқыған бай, Жандай Теке, Абылдай хан атанған болсам әлде есіп жүріп берер ме едім. Өйткені ондайлар сүрініп жығылып, аударылып түсіп-ақ, ертеңіне атқа қарғып мініп кете барады. Шамасы олар мансапқа лайықты өнерді әбден меңгеріп алған-ау. Ал мен болсам үміт үзген жоқпын, үмітсіз шайтан, сондай пысықтардың өткен жолдарын зерттеумен жүрмін. Кейде үмітім жоғалып шайтан болып бара жатқандай да көрініп кетеді. Дегенмен әлі де үміттімін. Сонда мұным үміт пе, әлде далбаса ма, ол жағын өзім айыра алмаймын.

1966





СЫРҚАТ ӘЙЕЛ

Баққа бөленген әдемі қаланың ортасына салынған емхана бір көшені бір-ақ алып тұрады. Оның көше жағына қараған беті дәрігерлер науқас адамдарды қабылдайтын бөлмелер де, аула жақ беті ұзын зал. Ұзын залдың бойына қойылған отырғыштардың босы көп болғанымен қабылдау кабинеттерінің бәрінің алдында адам баршылық. Адамның ең көп отырған жерлері құлақ, мұрын, тамақ ауруларын, көзді, тісті қарайтын кабинеттер алды. Ұзын залдың ашпалы терезелерінің барлығы ашық. Осы ашық терезелерден таңертең соққан самалмен бір хош иіс келеді де, адам мейірін қандырмай жоқ болады. Сусап отырғандарға зор сабадан бір-бір тостағаннан қымыз беріп бір жайқар келіншек ізінше қайтып шығып кеткендей болып тұр. Жанға сая көктемнің лебі отырған науқастарға табылмас шипадай сезіледі. Самал тағы да, ессе игі еді деседі, отырғандар;

Залдың. кіре беріс есігі кең ашылды да, денесіне жабыстыра тіккен қалың күрең қызыл көйлегі бар бір әйел көріне кетті. Ол есік жабылар—жабылмастан залдың оң жағына қарай тез басып жүріп берді. Осылай қарай бұрылуымен одан хош иіс бұрқылдап, терезеден келген лепке жарымай отырғандардың мұрнын жарып жібере жаздады. Ол құлақ, мұрын, тамақ ауруларын қарайтын кабинет алдынан аяғындағы өкшесі дірілдеген жылтыр қара туфлиін шажамайын шиқылдата, екі қолын артына лақтыра тастай сыпыртып өте шықты. Құлақ, мұрын, тамақ ауруларын қарайтын кабинет ең түкпірде еді. Бұдан былай кабинет жоқ болса да ол етіп барып бұрыштан кілт бұрылып, қашаған қуып үйренген қысыр биедей өкшесінен қайтты. Туфлиін шиқылдатып бері жүрді. Екі құлағын кезек басып шыдай алмай шеткерірек отырған орта жастағы Ерекеңнің беті тыржың ете түсті. Оған жалғас отырған қартаңдау әйел де татып кеткен айран ұрттан алғандай мұрнын тыжырып, бет-аузын қатпарландырып, аулын ырсита қойды. Көзі әлгі әйелде.

Әйел отырғандарды хош иіске бөлеп, олардың тура ортасына келіп тоқтады да:

— Соңы кім?—деді өзінен-өзі күліп. Неге екені белгісіз оның он жақ езуі жоғары көтеріліп, аузы қисайып кетті, керқызылдап жаққан далабы екі құлағына аз-ақ жетпей тұрды.

— Мен,— деді шетке жаңа келіп отырған әйел сыпайы ғана.

— Мен сізден кейін,— деді де әлгі әйелдің оң жақ езуі тағы қисая берді. Он жақ езу көтеріліп, әдемі қыр мұрыны оң жағына қисайып, оң жақ көзінің алды, арты әжімденіп, көзі шапыраштанып қалды. Керқызыл езулер тағы да екі құлаққа жете бергенде еһ-һе-һелеген негізсіз, қисынсыз күлкі шығып барып тоқтады. Бұл жолы оң жақ езу жоғары әжептәуір көтерілгендіктен әйелдің ақыл тісінің алтын екенін отырғандардың бәрі де көрді.

Әйелге отырғандар ығысып орын ұсынды. Ол орындыққа бір қырындап отырмақ болды. Сыптай етіп, жабыстыра тіккен түймелі қызыл күрең көйлек оның отыруына қарсылық білдіргендей тырсиып, икемге зорға-зорға келді.

— Әй, осы көйлектен көрген қорлығым-ай, таңертең салқындау болған соң киіп шыға салып едім,—деп әйел сықылықтай күліп алды. Бірақ оның күлкісі тырысып-бырысып отырған науқас адамдардың. арасынан қоштаушысын таба алмай, жалғыз, ерсілеу естілді. Оның күлкісі естілгенде анау шеттегі құлағы ауырып отырған Ерекеңнің танауы тағы тыржың ете қалып, сол құлағын қоя салып, оң құлағын басты. Оның күлкісін ұнатпай қалды ма, әлде білгісі келді ме, Ерекеңнің жанына тақау отырған қартаңдау әйел:

— Қай жерің ауырады, келін?— деді.

— Ибай, келіні несі, қызым деп сөйлемейсіз бе!?— деді де, ол сауалды жауапсыз қалдырды. Сонан соң іле жанындағы әйелге бұрылып:

— Мына бір құлағымның,— деді ол, оң құлағын ұстап,—сырғалығы ауырып жүргені. Мына бір сырғасы құрғыр да басып бара ма, қайдам. Соны дәрігерге көрсетейін деп едім.

Ол қолын құлағынан ала бергенде алтындаған үлкен дүмбір сырға екі құлағын басып, шайқалақтап кетті. Отырғандарға ауру нақ осы сырғада тұрғандай көрінді.

Аздан кейін ол орнынан тұрып, көз одан тіс ауруларын қарайтын дәрігерлерге де кезек қойып келуге жөнелді. Содан жарты сағат өткенде қайта оралды, әрі самбырлай сөйлей келді.

— Жеңгей, біреу келсе, артымда бір адам бар деп айта салыңыз, мен үйге барып келе қояйын, ыстықтап, қапалап барамын.

Жеңгей өзінің тамағымен әуре. Оған жауап та берген жоқ. Ал оның есесіне кезек қоюшы да кезегімнен айрылып қаламын-ау деп қадағаламай-ақ, жауап алмай-ақ жылтыр қара туфлиді шиқылдата басып, тартып кетті. Оның аяғынан шыққан шиқыл отырғандардың самайына біз сұғып алғандай, қабақтарын тыржың-тыржың еткізді.

Күн көтеріліп, үйдің ішінің ауасы жыли бастады. Қызарған күн мен далаға да жан кірді. Ашық тұрған терезенің бәрінен әлдеқалай әдемі жасыл ала көбелек кіріп, далбалақтап, зал ішін тегіс аралап шықты. Шешелерімен емханаға ере келген бір-екі бала қалпақтарын ала, тұра ұмтылып еді, шешелері етектерінен басып, отырғызып қойды. Жасыл ала көбелек қалбалақтап, есікке таман барғанда, іштен ашылған кабинет есігіне соғылған көбелекті үшінші бір бала қалпақпен ұрып алды.

— Мына бір көбелек те емделуге келген бе?—деп қалды біреу езу тартып.

— Мұнда Жынды көбелектер де келеді,— деді Ерекең ызалы күлкімен..

Сәлден кейін жаңағы әйел тағы келе жатты. Бұл тура жанағы өлген көбелекті жоқтатқысы келмегендей, үлдірек гүлді жасыл жібек көйлек киіпті. Екі қолы иығына дейін, мойыны жауырынына дейін жалаңаш. Күн аптабы осынша желең киіндіретін ыстық болмағанымен мұңың екі екпесінен қысып, дем алдырмай келе жатқандай. Тіпті әп-сәтте басы да өзгеріп кеткен. Шашын дудыратып бос тастаған да, оған бір гүлді қиықша орамалды түйрей салған. Аяғы да басқаланып, біз өкше, біз тұмсық аппақ туфли киген. Қадаңдаған жүрісінен көйлегінің етегі делбеңдеп, шашы жалпылдап барады. Тұп-тура жаңағы көбелек.

— Қай бала қалпағымен соғып алар екен,—деп ойлады Ерекең ол отырғандарға жақындай бергенде.— Әсіре қызыл тез оңар, қалбалақтаған жынды көбелек өстіп жүріп отқа түсіп кетпесең жарар...

Жасыл ала көйлек жақындай бергенде осы жерге жаңа ғана келіп, кезек ұстаған жігіт: «О, Беке, сәламатсыз ба?»—деп орнынан атып тұрды. Беке дегенді естіп әйелде де осындай ат болады екен деп жұрт бір-бір қарап қойды.

— Аман. Өзіңіз де сәламатсыз?—деп әйел құбылып, тіпті сызылып қалды.— Ғапу етіңіз, мына емханаға келгендегі нашар түрімді көрдіңіз, алау-далау болып, мына бір жаман көйлекті кие салып ем. Емханада таныс кездесе қояды деп ойламап едім.— Әйел ыржиып, сықылықтап күліп, әрі мүләйімсіп, оң жақ езуін көтеріп, алтын тісін жылтыратты. Баттастыра опалаған ақ құба өңі біресе далап жаққандай қызарып, біресе күлбеттене қуарып түрлі өзгеріске енді. Оның киімі, құбылысы жаңа ғана осы жердей ұшып өтіп, балалар қалпақпен соғып алған көбелекті аңғартқандай.

— Жоқ, жоқ, олай демеңіз, сіз кәдімгі көктем күнінің көбелегіндей құлпырып тұрсыз. Өзіңіз' бұрынғыдан да жасаңғырап кеткенсіз.— Әйелдің көзі күлмеңдеп сәл төмен қарады. Құлағындағы дүмбір сырғасының шайқалақтағанындай, әйел қипаңдап, қиқаңдап кетті. Ол тағы да мақтау сөз айтар ма дегендей үміт те етті, жігіт құрғыр сөзге сараңдық жасады, одан әріге бармай титықтап қалды. Тіпті ол мақтауды әйелдің қатты ұнатқаны, тары да бірдеме айтар ма екен деп тосқаны сонша «тағы бір-екі сөз айтсаңшы» дей жаздап, отырғандар да қопаңдап, қомпаңдап қозғалысып кетті. Жігіт одан әрі жай амандық сұрасып бара жатыр еді, әйелдің өзі әңгіменің бетін өзіне қарай бұрып әкетті:

— Мына бір көйлекті салқын бола ма деп тіктіріп едім, ұнаспайды.

— О не дегенің, Беке. Сіз жаңа шыққан жауқазындай желбіреп тұрсыз. Гүлге қонған көбелек сіздің жаныңызда әдемі емес.

Әңгіменің беті жаңа түзелген сияқты. Нақ осы кезде отырғандардың біреуі:

— Келін, сіздің кезегіңіз келді,-— деді.

— Сіз кіре беріңіз, мен сонан соң...— дей салды келін. Әңгіме кішкене қызып, өткен-кеткен айтылған соң жігіт асығыс орнынан тұрды.

— Айып етпеңіз, курортқа барайын деп, соған дәрігерлерге тегіс көрінуім керек еді. Енді көз дәрігеріне барайын.

Жасыл ала көйлек те асығыс тұра келді.

— Онда жүріңіз, мен де соған баратын едім. Мына көздерім жаз шыққалы бері қаратпай жүргені, соған бір қара әйнек алуым керек еді.— Әйел бастап жүрді. Оның екшесінің дыбысы тық-тық етеді. Ол дыбыс аурулардың шекесін құрыстырып барады.

— Соны кім? Менің кезегім өтіп кеткен екен, жарайды, Ақан, мен сізден кейін-ақ бола салайын. Сіз отыра тұрасыз ғой. Күн кешкіріп келеді. Mен үйге барып келе қояйын.— Оң жақ езуін көтерем дегені ме, әйел оң жақ көзін қысып қалды, ін аузынан көрінген суырдай алтын тіс жылтың етті.

Жігіт «жарайды, жарайдыдан» артық сөзге бармады. Әйел тық-тық басып, тіс дәрігері жаққа қайқаңдап бар-ды да, оның алдымдағы шоғырланғандармен бірер ауыз тілге келіп далаға бет түзеді.

Түс ауын күн екіндіге таянып барады. Емхана есігінен кірген қан қызыл көйлекті әйел онға бұрылып, қолын артына көбірек сермей, құлақ мұрын, тамақ ауруларын қарайтын кабинет алдына бір соғып, көз дәрігеріне келді. Одам тоқтамай тіс дәрігерінің кезегін күтіп отырғандарға жетті. Бұл кезде Ақан тіс дәрігеріне көрініп, кабинеттен шығып келе жатыр еді.

— Япыр-ау, Ақан, сіз тіс дәрігеріне көрініп үлгіргенсіз бе?

Ақан жаңа таныды. Алдында тұрған бағанағы өзінің «Бекеңі». Тіпті басқа. Бағанағы жасыл ала көйлек жоқ, қан қызыл жібек киген, шашын тас төбесіне тікірейтіп түйіп тастаған. Дүмбір сырғаның орнына құлаққа жабысып тұратын қызыл қоныздың суреті. Қолында торлап каучуктен тоқылған қызыл қапшық. Аузын да... Қысқасын айтқанда, басынан аяғына дейін батар күндей қып-қызыл. Ақан таңырқап қалды. Қалай өзгеріп кеткен? Жаңа ғана жап-жасыл көбелек еді, енді қырдың қызыл түлкісіндей жайнауын! Пай-пай, Бекең-ай!

— Я, я, үлгіргенім. Сіз көз дәрігеріне бардыңыз ба?— деді Ақан сасып қалып.

— Жоқ, кезегім өтіп кетіпті. Көзден өлетін емеспін, Ақан. Мына бір тісім зырылдап жел тигізбей тұрғаны. Алдымен соны қаратайын деп ойладым.—Ол ыржия қойды да, аяғында сықылықтай жөнелді.

— Я, я, атай көрмеңіз, бәрінен де тіс ауруы жаман, тісіңіз ауыра көрмесін! Соған көрінгеніңіз дұрыс,— деп Ақан далбарақтап шынымен сөйледі. Ақан жылыстап кетпек болды. Нақ осы кезде саусағын салалап, сол қолын құлаштай сермеген Бекең Ақанға бұрылды.

— Күн болса кешкіріп қалды. Бір күнге өлмеспін. Мен де ертең-ақ келсем. Оның үстіне жұқалау киініп келіп едім, кешкі салқынға ұрынып қалып жүрем бе деп тұрмын.

Бекең Ақанмен қабаттаса далаға беттеп бара жатты. Отырғандар таңданып қалды.

— Ертеден кешке дейін дәрігерге келіп, біріне кірмеген бұл әйел кім?—деп сұрады тіс ауруынан ұрты ісіп кеткен ер адам.

— Соны танымаушы ма едіңіз, кәдімгі қалаға белгілі Бекбике деген осы ғой.

— Сырқат әйел ғой,— деді күліп бір жігіт.

Жұрт Бекбикенің ізінен көз алмай қадалып қалды. Ол шерменде ешнәрсе білмей кердеңдей басып бара жатты. Терезеден түскен күнмен шағылысқан қызыл көйлек сол батар күндей қызараңдап барып көзден ғайып болды,

1960





ӨГІЗ ҚАРА КҮШІМ БАР

Көшенің бұрылысынан өте бергенімде шап беріп' сол қолымнан біреудің ұстай алғаны. Жаздың күні болғандықтан, басымда ондатр құлақшыным болмағандықтан қорқа қойғаным жоқ. Бірақ қатты тартынып қалдым. Алдымда тұрған жанды құбыжық салдыр-салдыр ете түсті. Сасып қалып:

— Ау, мұның қалай?—деппін.

— Мұным дәп солай. Немене адам көрмеп пе едің?

— Халің қалай, бауырым?—дедім аузыма сөз түспей.

— Қалай болушы еді, алла деп арақ ішіп, құдай деп қуырдақ жеп жүріп жатырмыз.

Не дерімді білмей аңырып қалдым. Жаңағы көрген құбыжығым кәдімгі таныс адам Меншік деген жігіт болып шықты. Жаздың күнінде аяғына екеуі екі пұт шығатын, шұбар табан, бақа бас көн етік киіпті. Шыңырау құдыққа салатын баяғының тозған қауғасындай қолқылдақ екі қонышының ішіне шүберекке орап әлденелерді тығып тастапты. Қоныш бақа жұтқан жыланның тамағындай буылтықтанып кеткен. Үстіне бір кезде Болгарияда шыққанда киім сияқты, бірақ Азияның күні күйдіріп, жаңбыры шайғандықтан өң-түстен түк қалмаған, қазақ аулының тозған қабындай көнтиген камзол. Меншіктің құтын қашырып тұр. Бұл бұл ма, беліне байлаған кішірек бақыраш пен кішкентай балта қозғалса болды, біріне бірі тиіп салдыр-салдыр етеді. Бұның бәрі түк емес. Әсіресе басындағы ет салатын мыс дағарадай қоғадан тоқыған қалпақ ботаға артқандай сегіз қанат үйдің шаңырағын басып қалыпты. Алыстан қарағанда басы жоқ екі аяқ жүріп бара жатқандай.

— Қайда бара жатырсың?—дейді ол маған. Қызық қайда барушы едім. Мынау шатасқан шығар деймін.

— Қызметке дағы.

— Мен дачадан келіп едім, дачаға бара жатырмын.

— Келгенің қалай, кеткенің қалай?

— Ой, бауырым, артта қалған адамсың,— деді ол маған тіке.— Жаңа төбемді көрсету үшін кызметке келдім емес пе, енді мойнымды қылқитып кетіп барамын.

— Кішкентай отырып сөйлесейікші, автобус келгенше,— деп жабысты ол. Отырғышқа жақындадық. Мен отырғанша ол тізесін бүге беріп сылқ етті. Дорбадан әлде не бұрқ етті. Арқасындағы тырмыштап тастаған дорба басып кетсе керек.

— Мына бір цементі құрғырды ала салып едім,— деді ол...— Дача салып едім, соның есігінің алдына цемент жетпей қалып...

— Мына қалпыңмен автобусқа мінгізбейді ғой.

— Неге мінгізбейді «Былғаныш киіммен-ақ автобуста жүруге болмайды» дегенді айтып отырмысың? Түк те емес. Мінбе дегеніне қарайтын мен бар ма? Таскенедей жабысып қалармын ба одан. Елдің айтқанын тыңдай берсем бүлдіргенім пісіп, түсіп кететін түрі бар. Картошкам әлі түптелген жоқ биыл нақ алма гүлдегенде құдайы құрғырдың аспаны тесіліп кеткендей жаңбыры шелектеп құйғанын айтсаңшы. Алманың бар гүлін шайып кетті емес пе! Енді анда-санда бір құдай дегендей, әр жерде бір түйнек қалды. Ой, көк түйнек келгірдің жабыры! Енді қарашы, қас қылғандай бір тамбай, аспан айналып жерге түсіп барады. Су керек кезде.

Мен кетуге тұра бердім. Ол етегімнен басып отырғызып қойды.

— Отыра тұр.

— Ойбай-ау, қызметке...

— Ей, қоя тұр, бауырым,— деді ол бет-аузын тыржитып,— коммунизмді жалғыз сен орнатамысың. Мына біз де барамыз деп жүрміз. Мына дачамды бітіріп алған соң менің қалай жұмыс істегенімді көр. Бесжылдықты төрт жылда орындауға атсалысатын көзелін мына, Мекең болады.— Ол өз кеудесін өзі жұдырығымен нұқып қалды. Байлаулы бақыраш отырғышқа соғылып саңғыр етті. Бос саңғыр.— Жаңа әлгі бір қарауымдағы қызметкер Мөндібайға қатты ренжігем. Кеше тапсырып кеткен істі пысылдап әлі бітіре алмай жатыр. Сондайлармен коммунизмді қалай орнатарсың. Кеше тапсырған жұмысты бүгінге әкелген соң одан не үміт, не қайыр. Жұмыс істейді деп мына бізді айт. Мемлекеттің жұмысын да істеп, арасында дача да салып, бүлдірген егіп, жемісін де жеп үлгіреміз. Айтқандай дачаң бар ма?

— Жоқ,— дедім келте. Енді не дейін жоқ болса.

— Түу, Балбақ, тіршілігің жоқ байқұс екенсің ғой. Әй, ұйқың пырдай, желкен қырдай жалқауға лайықты-ақ адамсың. «Алма піс, аузыма түс» деп құдай біледі, мемлекетке қарап аузыңды ашып, жұтқыншағыңа жұмыршақтай бірдеме тілеп отыратын жансың ғой, ә. Өзіміз тауды талқан, ойды кезең қыламыз. Құдайекеңнің қай заманда әкеліп тастағанын қайдам, менің участогымда үйдей гранит орнап алып, аркасын күнге қақтап жатып алып еді, екі пұттық гірмеи ұрып-ұрып сындырып тасын лақтырып тастадым. Бұдан кейін Мекенде қайрат жоқ деп айта алармысың. Сонау бір жылдары әлгі «Алатау» колхозы сол жерге колхозға қора саламыз деп сол шоқы тас үшін құрылыс жүргізе алмаған екен. Мен жұртқа жалақы төлеп істете алмайтын тауыңды сөйтіп төңкеріп тастадым. Бұдан кейін ертедегі Таукөшірердей кем деп көрші, кәне. Ендігі жарты шегесіне дейін қағып түгел бітіріп те қоятын едім. Әлгі бір Мұрат деген шофер жігіт мына бір цементті түсіріп бере сал десем «қызмет уақытысында болмайды» деп кергиді. Ой, бас пайдасын білмеген жаман неме. Үстінен директорға арыз жазып, басына пәле салып қойдым. Көрсін енді Мекеңмен сөйлесіп.

— Ал, жарар Меке, пиғылыңа құдай береке бер...

— Қоя тұр, кеткеніңді. Бермек түгіл береді. Біз табиғаттың бермесін тартып алып үйренген жандармыз ғой. Әйтпесе екі қабатты дачаны екі аптада, күнкүйерімен тұрғызып алар ма едім. Тек мен әлгі біздің кеңсе бастығы, сіз жұмыс істеуіңізді... деп мыңқылдайды. Мен жұмыс істемегенде қамыр илеп жүрмін бе? Цементіңді ұндай шылаймын, тасты бидайдай ұнтаймын. «Өзіміздікі дегенде өгіз қара күшім бар». Ала қойды бөле қырыққан жүнге жарымайды деген. Аталарымыз дұрыс айтқан. Мемлекет пен мені бөлуге бола ма? Менде болса, мемлекетте болғаны емес пе? Мен осы өнімнің бәрін жалғыз жеймін бе ,бәрін базарға саламын. Апыр-ау, былтырғы жұмыс қызу еді. Ол кезде астымда машина. Былқылдап барып «Волганы» бәйгеден келген аттай қаңтарып тастап, шофер екеуміз терлеп-тепшіп көп іс атқарушы едік. Әлгі пысықсыған Кәсіпжан дегеннің кесірінен, «қызмет уақытында келеді» деген сөзінен тоңқалаң астым. Әттен... Әйтпесе биыл шаш етектен кенелетін едім. Дегенмен жұма күні түсте кетіп, дүйсенбі күні түс ауа төбе көрсетіп, жұмыста бар болып көрініп қана жүрмін. Дача машинасыз болмайды екен. Шіркін, бір дөңгелек...

Мен де ойланып қалдым. Япырмай, шынымен қоғамдық меншік пен жеке меншіктің арасы бірігіп кетті ме? Сондай-ақ өмірден артта қалған екенмін-ау. Әлде Меншік сияқтылар өз меншігі мен қоғамдық меншіктің арасындағы айырманы ажырата алмай қалды ма екен? Дача салсын, бос уақытында еңбектенсін, дем алсын деген мемлекет қамқорлығын Меншіктердің қалай ұққанын көрдіңіз бе? Жеке меншіктік пиғыл қалай қара шешектей жайлап алған оны. Тіпті мемлекеттік қажетті уақытта қалай қас қақпай, көз жұмбай кете береді, ә. Әлде. Меншік істейтін мекемеде тәртіптің тартпасы босап кетті ме екен?

— Ал, кеттім,— деген дауыс ойымды бөліп жіберді. Меншік екен. Келген автобустың шаужайына жармаса кетті. Алғашқылар оны қағып түсірді. «Азамат, бұл жүк таксиі емес қой» деген сөздер оны қақпайлай берді. Машина қозғалып, жылжи жөнелді. Өзі атқандай, Меншік автобус есігіне таскенеше жабысып кетіп бара жатты. Үзіліп түсер ме екен?! Осы пиғылынан ажырамаса, ол ұлы көштің автобусына іліне алмай, жұлынып түсері сөзсіз. Оған түк те күмәнданбадым.





ТІСІҢІЗ АУЫРА КӨРМЕСІН

— Әлі есімде,— деп бастады Ермек сөзін,— бұрнағы жылы тісіме нан тиіп кеп кетіп еді, отыз тісім зар қақсап жүріп берді. Содан кәне тамақ іше алсамшы. Біреу ыстық, біреу суық іш деп басымды даң-даң қылды. Бәрінің де айтқанын істеп үлгердім. Бірінен болмаса екіншісінің емі қонып қала ма деген оймен айтқанды мүлт жібергенім жоқ. Тіпті тойғанымша чеснок та жедім. Көбірек жеп қойсам керек, ішімді ауыртып бәлені салғаны бар емес пе? Тістің емін іздеймін деп екі ортада ішімді ауыртып, «қайдан жедім бауырды, ішім жаман ауырдының» керінің келгенін көрдіңіз бе?

Енді емі қонып қала ма деп әлі де әркімдердің айтқанын істеп жүрмін. Кесеге ыстық суды құйып алып, ішіне бір уыс қаратікен тұзды салып, ұрттап та көрдім. Ауырғаны қояр емес, қақсағаны былай тұрсын, енді сыздап та бәлені салды. Көп емшінің бірі, ашутас пен тотияйынды күйдіріп ыстықтай тісіңе бас дегенді айтты.

Мұны да істеп бақтым. Дағдылағаным құрысын, аузын таттанды да кетті. Тісімнің ауруы қоймаған соң тісім қандай жағдайда екен деген оймен айнаға келіп қарай қалдым. Тістің бәрін бір жіпке тізіп қойса өз тісіңізді қайдан ажыратып аласыз. Барлығы да ақ түсті меруерт сияқты болады да қалады ғой. Бірақ нақ осыдан былайғы жерде менің тісімді танып алу онша қиынға түспейтін болған екен. Тістің өзі сап-сары тат, еті көкпеңбек, насыбай ататындардың тісіндей сатал-сатал болыпты да қалыпты.

Бір әлекке түстім де қалдым. Аузымды ысқылап жуып жатырмын. Бәрібір көгергені кетер емес. Қыздар тісінің түрінің жаманы-ай, деп айтады-ау, деп іштей.ренжіп те тұрмын. Осыған мені қандай пәле бастады екен деп өте қоямын. Аузы сасық екен деп айта ма деп жақын жолдастарыма барып лебімді байқатып едім. Әйтеуір одан сау болып шықтым.

Тіс тазарту процесі басталып кеп кетті. Порошокты та, пастаны да жинап қойып, қолыма жаңа жасалған не щеткасын алып, тісімнің етін сойғылап жатырмын. Бағанағы көгерген пәле кетер емес. Осы кезде әлгі құмнан көшіп келген Сырғауыл қарт келіп сексеуілдің күлімен ыса ғой, қазір жоқ болады демесі бар ма. Жалма-жан сексеуілді отқа салып жағып, қозы сөніп, қоламта суыған соң қолымды кесіп кеп жіберіп, бір уыс күлді уыстап алып та шықтым.

Қолымды қоламтаға сұқпай несіне жиіркенейін, қолым тұрмақ күл аузыма да барайын деп тұр. Сонымен шалқайып тұрып, көзімді бақырайтып, аузыма талқанға ұсатып құйып кеп алдым. Аузым тызылдап барады. Заты жаңағы қайнасып қатып қалған ашутас пен тотияйынды тартып алып жатыр ғой деп ойлап тұрмын. Ұртымдағы, көмекейімдегі күлді жинап, тілімді былғалаңдатып та қоямын.

Сумен аузымды шайып едім, аузым ашып жүріп кеп берді. Міне пәле, керек болса. Бұл бір қызық болды. «Тілеп алған аурудың емі табылмас» деген осы екен. Тілімді жүгіртіп, ұртымды, ернімді, таңдайымды байқасам сексеуілдің күлі аузымды қолдыратып ойыпты да кетіпті. Сөйтіп тамақ ішуден қалдым. Бір күннен кейін өңі жетіліп ұртымның, таңдайымның терісі қабыршықтанып түсе бастады, Қане, бұдан кейін жолашы сексеуілдің күліне ер болсаң.

Ақырында, аяңдап дәрігерге келдім. Жамандық көрмегір бір жақсы жандар екен, тісімді тазалап, аузымды шегендеп тастады. Сақайдым да кеттім.

Екі жылдан бері тіс ауру деген ойыма кіріп шыққан жоқ еді. Жақында бір азуым тағы да зар қақсап ауырды. Тіпті құлақ-шекемді кеміріп жеп алып барады. Тамағымнан без шошып, жақ етім шодырайып ісіп шыға келді. Дәрігерден көмек алып дәндеп қалған басым, жүгіріп өкпемді қолыма алып, емханаға келдім.

Келгенде осы Арық көшесіндегі емханаға жеттім. Кезек күтіп табаны күректей төрт сағат отырмын. Не қызметте жоқ, не емдеуде жоқ, сарғайып, тапжылмай бір орында қалдым да қойдым. Бір кезде кезегім келіп ішке кірдім. Төрт сағат күткенімді қайтейін, қолындағы бізімен төрт түртті де, ертең келіңіз деді дәрігер.

Дүниеде тісім ауырады деп қызметтен сұранбағайсыз. Қандай ұят. Кішкентай тіс үшін жарым күн уақытыңыз босқа кетеді. Барғандағы істеген емі әлгі.

Қызметтен сұранып ертеңінде сүмірейіп тағы келдім. Тағы күттім. Дәрігер тағы кешегіні істеді де «ертең келіңізді» қайталады.

— Қызметтен қалып жатпай-ақ нақ осы уақытта келе қойсам қайтеді,— деймін мен.

— Ерте келіп, кезек алыңыз,— дейді дәрігер Дәрменов,— әйтпесе қарамаймын.

— Қарындас, телефонмен тізімге тіркеліп қоюға бола ма?—дедім тізімге алушы қыздарға.

— Жоқ болмайды,—деп қысқа қайырды қыздар.

Емхана мен қызмет орнының арасы бірсыпыра жер.

Емханаға келіп тіркеліп, қызметке барып, одан келуге бәрібір сол төрт сағат уақыт кетеді. Амал нешік, қызметтен ертеңіне тағы қалдым.

Креслоға отырғызды да, ұртымды толтыра, жауыр атты ерттегенде арқасына қоятын кепілді мақтадан жасап жіберіп, бұралақтап тығып жатыр. Әйтеуір аузым жұмуға келмей қалды. Сонымен қолына арасын алып, аралады-ау дерсіз тісімді. Дәрігеріміздің жұмысқа алғашқы қосылған күні екен. Нақ осыған менің түс болғанымды көрдіңіз бе. Аралаудың мәнісін жақсы білмейді, кейде сау тістерімді де аралап жіберіп, тызылдатып жанымды жеп барады. Машинаны жүргізе алмай, тоқтатып да қояды. Ара-арасында ернімді, езуімді шымшып алып жанымды көзіме көрсетеді. Айтуға ауыз келмейді. Ерін-ерінге тимесе ғой ауыздан сөз шықпайды. Ал ауызды жұмып қойсаңыз ем қонбайды. Шыдамым кетіп өліп барамын. Әсіресе, айдаладағы ернімді шүрейлегені жаман болды.

Сонымен Дәрменов бетпе-бет отырып алып, әлі шұқылап жатыр. Жақындап сығалап-сығалап қояды.

Бір кезде долбарлап бірдемені аузыма қойып берді де, ертең келіңізді айтты. Қуанғанымнан екі езуім құлағыма жетті.

Ертеңіне бетімнен басып зорға келдім. Жүрегім шайлығып қалыпты. Дәрігер жан-жағындағылардан тіске қандай дәріні жұмсауды да сұрап қояды. Сөйтіп он күнге дейін шыдайды деп шегендеген болды. Ол екі күннен кейін-ақ түсіп қалды. Бүгін дәрігерге қайта баруға тура келіп отыр. Тағы қанша күн жұмыстан қалатынымды кім біліпті. Барамын деп ойласам жүрегім зырқ-зырқ етеді. Барғым келмей айнып отырмын, дегенмен барамын ғой...

Сонымен тағы келдім-ау. Менің де тым сыпайыгершілік істеймін деп жүріп, жүйкем жұқарып қалса керек, дәрігердің он күндік шегенінің он сағатта түсіп қалғанын да айтып салдым. Дәрігер төмен қарап, қатесін мойындағандай болды.

'

— Енді мықтап емдеймін,— тісіңіздің өзі де...

Бұл аяғы айтылмаған сөз қабырғама қатты батты. Маңдайымнан, мұрнымнан тер бүрк етті. Аузымда күлдің, көмірдің, ашутастың, тотияйынның ізі тұрып, соны біліп қалды ма деп қысылып отырмын. Әйтеуір ақыры тісімді шегендеді-ау. Мықтап тастаған сияқты. Осыдан кейін-ақ ернімді, езуімді шымшып алған шымшуырды да тез-ақ ұмытып кеттім. Бірақ бұл дүниеде тісіңіз ауыра көрмесін, мұны ұмыта қояр ма екенмін. Ауырса өздігіңізден емделмеңіз, тілеп алған аурудың емі болмас деген осы екен деп, жүрген жерімде айта жүретін болдым.

1955





БЕЙТАНЫС СТАТЬЯ

Егіз қыз Виктория мен Инесса Черкасовалардың әкесі Борис Черкасов Алматы облыстық тұтынушылар одағы базасының заң бөлімінің бастығы, ал шешесі Валентина Черкасова екі қыздың әкесінен тіпті де кем түспейді,— Алматы қаласындағы № 2 заң консультациясының адвокаты. Көріп отырсыздар, екеуі де заңды білетін адамдар және заңды білуден осы уақытқа дейін қорлық көрген'жоқ, қағанағы қарқ, сағанағы сарқ. Сондықтан да ерлі-зайыпты екеуі биыл екі қызы орта мектепті бітірген кезде бір ауыздан екі қыз да өзіміздің ізімізбен кетсін, екеуі де заң факультетіне түссін десті. Несі бар, болмасын деген оңбасын!

Екі қыз сонымен университеттің заң факультетіне арызды беріп келіп қалсын. Виктория алғашқы емтиханнан-ақ тоңқалаң асып, шығармадан екі алып шыға берді. Жаны мұрнының ұшына келген әке-шеше енді Инессаның тілегін тілеп, соны салмақтады. Несі бар, болмасын деген оңбасын! Әке-шеше бар уақытта баласына жақсылық қана тілеуі керек. Оған кім қарсы болмақ! Бірақ арада біраз күн өткенде әке:шеше иек артқан Инесса да СССР тарихынан мақрұм екен, емтиханнан құлап, шоқпар бас Қисық цифрды арқалап үйіне келді.

Міне әке-шешенің сасқан жері осы болды. Әке-шешеге өмір бойы азық болған заң қызметі оларға ендігі ұрпағыңа қызмет етпеймін дегенде біржола қолдан шығып бара жатқандай елестеп кетті. Нақ осы жерде әке-шеше екеуі бірдей заңды қайта ақтарып, тексеріп бір жылт тапқандай болды. Енді екі қызды кешкі факультетке түсіруді ойлады. Несі бар, болмасын деген оңбасын!

Кешкі факультеттер, бір жаман жері тиісті бір мекемеде жұмыс істемегендерді қабылдамайды. Құдайға шүкір, бұл жерде әке-шеше көп қинала қойған жоқ, Алматыдағы заң орындары тегіс таныс, екі қызды солардың біріне орналастырмақ болды. Оқуға түсу дегеннің қиын екенін көрген соң ерлі-зайыпты Черкасовтар арамдықты да қоса ойлай жүрді. Заңды оқып, зая қызметін істеген оларға ойларына жүзеге асыру қиынға түскен жоқ.

Алдымен әңгіме Викторияның орналасуы туралы. Совет аудандық халық сотының председателі Никитина қол қойған 1 сентябрь күнгі № 20 бұйрықтың 2 параграфына тура былай деген сөздер түсті: «1971 жылғы 30 августан бастап Виктория Борисовна Черкасова сын мерзімімен курьерлік қызметке алынсын». Сол судья Н. Никитина қолымен 1 сентябрь күні бұйрық бере отырып, одан бір күн бұрын 30 август күні Викторияға өндірістік мінездеме де беріп тындырып та қойып еді. Н. Никитина өзі сын мерзімімен курьерлік қызметке алған Викторияны аузының суы құри мақтап, «30 августан бастап сот мәжілісінің секретары болып қызметке алынды» деп жазды. Халық сотының председателі Никитина да, әке-шеше де бұл жерде заңды білетіндігін бір көрсетіп тастады. Өйткені, заң факультетіне сот мәжілісінің секретарының бірінші кезекте қабылданатынын күні бұрын білді. Егер олар заң қызметінде істемесе оның бүге-шігесін байқар ма еді. Сөйтіп заңсыз жасалған документ заң факультетіне барып жатты. Виктория емтихан да тапсырды...

Ал Инесса ше? Несін айтасыз, Викторияның жоғарыда айтылған ісінің бәрі Инессадан үлгі болып алынған жоқ па? Виктория ісі Инесса тәжірибесінен алынса, Совет аудандық халық. сотының председателі Никитина Алматы. қалалық сотындағылардан үлгі алып еді. Қалалық соттағылар 18 августа № 38 бұйрық бойынша Инессаны курьер етіп алып, еңбек книжка көшірмесін Алматы қалалық сотының сот мәжілісінің секретары деп жасап берді. Кейін мәселе белгілі болып қалған кезде бұрынғы бұйрыққа жазуға орын болмаса да сот председателей, қолының үстіне дейін олар былай деп баттастырып жазып қойды: «...Белькевичтің орнына сот мәжілісінің секретары міндетін уақытша атқару жүктелсін». Бұл жерде біз де шегініс жасап, осынша өтірікті кім құрастырып, кім жасағанын, кімді кім алдағанын қалалық соттың өзіне қалдыра тұрамыз. Өйткені осы алдаушының біреу еместігі бадырайып көрініп тұрады. Бір жаманы мынау болды. Бұл кезде Белькевичтің орнында басқа бір адам істеп жатқаны, аман-есен жалақысын өзі алып отырғаны, кейде басқалардың да заңның ондай ұсақ-түйегіне дейін біле беретіндігі қалалық соттағылардың есінен тарс шығып кетті. Сөйтіп заңды білетін заң қызметкерлері жасаған заңсыз документтер қаланы "шарлап жол тартты.

Сонымен көріп отырсыздар, Виктория да, Инесса да — екі курьер сот мәжілісінің екі секретары болып шыға берді, олар жоғары оқу орнының студенті де болатын еді. Бірақ...

Біз Алматы қалалық, Совет аудандық сотындағылардың да екеуі де заң кызметінде істейтін Б. және В. Черкасовтардың да заңды және оның тармақ-тармағын жақсы білетіндігіне дау айта алмаймыз. Дегенмен мына бір оларға таныс емес статьяны естеріне сала кетпек едік. Өйткені кім біледі, сотқа да сот болатын күн болмай тұра ма, сонда біліп алса бір кәдесіне жарар. Оның үстіне айыпталатын статьяны күні бұрын білген де дұрыс болар. Қазақ ССР Қылмыс кодексінің 148-статьясы «қызмет жөніндегі подлог» деп аталады. Онда тура былай деп жазылған: «Қызмет жөніндегі подлог», яғни қызмет несі адамның пайдақорлықпен немесе басқа бір зұлымдық ниетпен документтерге көрінеу мәліметтер енгізуді, жалған документ жасауы, документті өзгертіп қолдан жасауы, сондай-ақ көрінеу жалған немесе өзгертіп қолдан жасалған документтер беруі,— үш жылға дейінгі мерзімге бас бостандығынан айыруға немесе бір жылға дейінгі мерзімге түзеу жұмыстарына жазаланады».

Амал нешік, киын да болса, ащы да болса мұны айтпай бола ма, «ет сасыса тұз себер, тұз сасыса не себер» демей ме халық. Ал судья қылмыс істесе ол не жаза алады екен, ә?!

1971





БҮЙЕН ЖЕГЕНДЕР

Құс деген қандай жақсы жануар. Қораға қойсаң көркі қандай, жесең еті қандай. Әрине сатқан жұмыртқаны айтпай-ақ қоялық. Күші азая кетсе жұмыртқаға жармаса беретіндер до болады. Бірде қуыртып жеп, бірде сылқытып шикідей-ақ сорып қоятындар да табылады. Тіпті дауысы қарлыққан актерлердің де жұмыртқа жарып жұтып жатқанын жиі көресіз. Ал етке келгенде қалай дейсіз ғой. Қой еті ауыр, құс еті тәуір деседі.

Тіпті сіздердің ішіңізде де құс етін ешкім жек көрмейді. Сенбесеңіздер совхоз директорлары Шкариннің Әтешбаевтың, Рецтың үйіне бара қойыңыздаршы. Олардың екі күннің бірінде қуырған тауық, бітеу пісірген үйрек, майға көлкітіп қайнатқан жұмыртқаны іспелеп жеп жатқанын көрер едіңіз. Оның үстіне мамық жастық, құс төсек те осы құстан алынады емес пе?! Кеш болса-ақ жолдастар мамыққа малынып, қорылға басады.

Әсіресе, Рецті алыңыз. Арық тауықты қанша жек Көрсе, семіз тауықты сонша жақсы көреді. Аппақ төс етін, санындағы бос етін жегенде шөпшең қағады. Құсты асырап, жемдеуін ауырсынғанмен, жақсы жемделген тауықты, жемсауы майлы үйректі жеуді қиынсынбайды. Құс етін пісіріп әкеп қойғаныңызда бүйрегі, бауыры, өті, өкпесі, басы, бөтегесі қайда деп оны екі мүшені тізбектей жөнеледі. Ал Әтешбаевты әңгімелесек, ол Рецтен бір де кем түспейді. Ол тауық сорпасын «сіңімді» деп тапқан. Сондықтан да сап-сары майы кілкіп жүрген сорпаны ала отырып, «ет етке, сорпа бетке» деген деп тостағанды кезек-кезек босата береді.

Шкарин, Әтешбаев, Рец үшеуі бір жексенбіде аңға шығып, құс атып қайтпақ болыпты. Үшеуі үш жолмен шықса да, ақыры бір жолға тоқайласып қалыпты. Үш директор бірін бірі көріп «сапар оң болсын, қанжыға қанды болсын» айтысып, одан әрі жол сұрауға мұршасы келмей, өзен жағасын бойлап жөнелісіпті. Жуық арада ештеме кездесе коймай, бір пірімнен жалғыз шүрегей көріп үшеуі де кезеніп тұрып, мылтықтың шүріппесін тартып жіберген екен, шүрегей ұша жөнеліпті. Енді құлайды, енді құлайды деп тұрғанда ойларына «мұны кім байланады» деген ой түсіп: «Менің мылтығым бұрын атылып, оған бұрып дарыды» деп қалыпты бірі. «Жоқ менің оғым дәл тигенін өзім көрдім» депті екіншісі. Содан үшіншісі: «Екеуіңнің оғын. да дарымай, үйрек әрі ұшып кетіп бара жатқанда менің оғым артынан қуып жетіп, дөп тиді» депті.

Бірақ көп даурықпаға қарай қоймапты, ұзай беріпті.

Енді әңгіменің беті өзгеріп, талас туыпты.

— Сен бұрып атып үркіттің, бүйен жеген,— депті үшіншісі біріншісіне:

— Сен де бізден қалысқан жоқсың,— деді бірінші атқаны. Сонда екіншісі тұрып:

— Бірін бұрын атып үркіттің, ал,— депті үшінші атқанға қарап,— үйрек қонар ма еді, қайтер еді, сен тағы атып бұрынғыдан да жаман үрейін алып алысқа жібердің. Оғымыз қисық кетті, бүйенді үшеуміз де аянбай-ақ деген екенбіз сорлы басымыз,— деп көңіл жұбатыпты.

Сөйтіп үшеуі үйрек дауымен көп жерге кетіп қалыпты. Бір кезде қылт ете түскен қаз мойнын көріп, мылтықтарын кезенісе қалыпты. Ол қаздың аржағында үйір-үйір құс жатқан соң тоқмейілси қалып және жаңа ғана біткен үйрек дауынан жүректері шайылып қалған батырлар «сен ат, мен атпен» тұрысыпты. Сөйткенше «Тарт!» деген дауысқа қараса, арттарында «Таранов» совхозының құс бақташысы тұр. Осы жерден бұл совхоздың директоры да табыла кетіпті. Ол мына үш директорға совхозда жұмыртқаның 35 тиынға түскенін, құстан жарым миллион сом табыс алғанын айтыпты. Содан бүйен жеген мергендер құс сорпасын сұраған екен, «Таранов» совхозының директоры қысқасын бір-ақ айтыпты:

— Сендерге құс фермаңызды мен тараттырған жоқпын, берекеден безген өздерің, ет жегілерің келсе еңбектеніңдер!

Құс етін жегісі келгенімен, құс өсіргісі келмейтін осы үшеуінің арасынан осы жерде тағы дау шығыпты. Алғашқы сөзді Шкарин бастап кетті:

— Міне құс өсірмедің деп кінәлауға болмайды. Ондайлар мыналар болуы керек,— деп қалған екеуін көрсетті.— Әйтпесе мен бір гектар жерге 200 құс өсірудің орнына, екі жүз гектар жерде бір құс өсіріп отырмын. Мен қысқасын айтқанда құсқа кең көлемді жер беріп, жүруі түгіл ұшуына да мүмкіндік жасадым. Өспесе өзі білсін! Мені құс етін ерекше аранмен жесе де, асырауға келгенде тайқып шыға беретін Әтешбаев деп ойламасын,— деп тоқтады.

— Сауып ішер сүті жоқ, ауыз толар еті жоқ, құсты асыра деген сендей құс құмарлар. Мен сорпасына ғана бола еске аламын. Әйтпесе қой етімен-ақ совхозды қоңдандырып тастар едім,— деп тоқтады Әтешбаев.

Нақ осы кезде үшінші директор Рец өзінің тауықтарына қатты өкпелі екенін білдіріп қалды. Оның фермасындағы мекиендер жылына 8—9 жұмыртқа ғана салады екен.

—Тауықтарды да сынап алатын уақты жетті,— деді ол өз сөзінде, — әйтпесе, әбден бюрократтанып алған, жұмыртқа салмайды.

Нақ осындай бюрократ тауықтар Шкарин басқаратын совхоздан да кездеседі екен. Директор бұл тауық өкіне өкпелеп, қапалана қарайтын сияқты. Өкпелемей қайтсін, өйткені мекіренген мекиен, қоқиланған қораздың бәрі де қонақасыға жарамайды. Жұмыртқа жағына келсеңіз, мұнда он жұмыртқа 133 сом 50 тиын тұрады. Яғни екі адам мықтап тою үшін жиырмасын алсаңыз 267 сом суырып бересіз. Сондықтан осы совхозға командировкаға барғанда байқап барып, тамақты абайлап жемесеңіз тотиып қалуыңыз мүмкін.

Бұлар осылай бюрократ тауықтарды жазғырып отырғанда біздің көңілімізден бip күдік кетпеді. Ол: «Апыр-ай, Шкариннің үйімдегі жеңгеңіз де он жұмыртқаны 133 сом 50 тиыннан ала ма екен, ә?! деген ой еді. Шынында солай болса бұл бағаға Шкарин, Әтешбаев, Рецтер шыдай қояр ма еді! Дегенмен де бұл үшеуінің халдары мүшкілдеу екен. Бұлардың көңілдеріне қарамай, тауықтар да оңбайды. Өздері-ақ қанат жайып өсе бермей ме екен, директорлар қалағанша жұмыртқа да сала бермей ме екен! Мамық жастық, құс төсек сонда көбейер еді-ау! Әй бюрократ тауықтар-ай! Семіз ет пен уызды жұмыртқаның дәмі таңдайдан кетпейтінін қалай-ақ түсінбейді екен. Қайран дәмді ет, қымбат жұмыртқа. Я, айтып-айтпай немене, жұмыртқа қымбат! Бүйен жеген байқұстарға ол ұстата қоя ма?!

1955





ҚҰЙРЫҒЫН-АЙ, ТҮЛКІНІҢ БҰЛАҢДАҒАН

Файзолла Бектұрғановтың бүгін түсінде көргенін айтпаңыз! О не болды, түсінен шошып па дейсіз бе, жоқ. Енді не екен деп танданбай-ақ қойыңыз, Колхида ойпатында кездесетін кәдімгі алты құлаш айдаһар беліне оралыпты деп те ойлап қалып тұрмысыз, ол да емес. Адамның басына бермесін, егер ондай жағдай бола қалса, Файзолла елсізге жалғыз аттанып жынданды дейсіз бе! Файзолланың түсінде көргені кәдімгі басқа кисе тумақ, иыққа жамылса ішік болатын алтайы қызыл түлкі емес пе. Өзі сылаңдап, құйрығы бұлаңдап тіпті есік пен төрдей-ақ қалды-ау! Па шіркін-ай, қызыл қылшыққа тырнағының ұшы бір тиіп кеткенде, денесінің ду етіп жүріп бергенін қайтерсіз. Енді аз ұйықтай тұрғанда Арқаның алтайысы қанжығасына байланып та қалатын еді! Қап, қырдың қынадай қызыл түлкісін бұйыртпаған құдайға не айтарсың.

Мұндай түсті күнде көре беретін Файзолла Бектұрғанов жай адам емес. Оның түсінің мүлт кеткен жері жоқ. Осындай түс көргенде ол аттанып кеп кетсе, қанжығасы құр болуы мүмкін емес. Сәуегейлік дегенді бұдан кейін қане жоққа шығарып көріңізші. Біреудің екі қабат әйелі түсінде пышақ алса, сөз жоқ, ол ұл балалы болады. Енді біреу түсінде бір табақ піскен ет жемек болса, алдына әкелінсе, немесе тісі ырсиып, құлағы қалқиып қойдың піскен басы майлы құйқасымен алдыңызға келе қалса, оның үстіне ол бас быжынап құрттап кетсе, онда оның бай... болмағанда несі қалды. Тіпті, мұндайда бір қойды құдай үшін шалып жіберіп, етін асып елге тарқатып берсе, құртша быжынаған қалың қой бітіп, бір-ақ күнде дәулеті тасып жүре береді. Әттең сол түсінде алдына құртты бас келгенде сақал-мұртын өсіп кетсе! Мұртыңды балта кеспейтін бай сонда боласың, шаруашылығың да шалқып кетеді. Міне осының бәрін білетін Файзолла Бектұрғанов қалай ғана қасиетті түс көрген соң үйінде отырып қалсын.

Таңертең құласын құйғытып Файзолла аттанып кетті. Мектептегі шәкірттер бұл шаруақұмар мұғалімін әрі тосып, бері тосып ақыры түс ауа тарап кетуге мәжбүр болды. Бұл күні ол аң аулап кеткен екен.

Балалар ертеңіне тағы жиналып алып, мұғалім ағайын күтіп отырды. Ол күні ағасы әлі аңнан қайтпады. Әлде түлкісі құрғыр кәдімгі бұланына салып, желе шоқырақтап, есек дәмелендіріп алысырақ ертіп кетті ме кім білсін, оның ертеңіне де келмеді. Арада үш-төрт күн өтіп те кетті. Шәкірттер бұл кезде оқудан күдер үзіп, кезексіз каникулдың болғанына таңдана түсіп жүре берді.

Төрт оқу күні бос өтіп, бесінші күнге аяқ басқанда құла атты құйғытып Файзолла Бектұрғанов әйтеуір келіп жетті-ау. Шынын айту керек, колхозшылар Бектұрғановқа өздерінің наразылығын білдірмей тұра алмады. Сөзді «Бұлақ» колхозының бригадирі Василий Колыш бастады;

— Бұныңыз қалай, Бектұрғанов жолдас, шәкірттер... «Шәкірттер» деген сөздің аяғын Бектұрғанов айтқызбай қағып әкетіп, тастағы түлкіге түсе алмай ашуланған бүркіттей шабынып алды:

— Маған сөйлеп, ескертпе жасайтын сен кімсің, ой, қаратабын колхозшы. Мен кім, сен кім?! Мен құла аттың құлағындамын да, сен оның тұяғында емеспісің?! Бригадир басыңмен...

Ол Колышты сөзбен жерлеп, тіпті өзі өмірдегі ең таза адамдай, анау бұған жала жауып тұрғандай ашуланып, күйіп-пісті. Мұны көрген шәкірттер көшеде біріне-бірі:

— Ағай да ұрсады екен.

— Ұят-ай, ағай балағаттап жатыр,— десіп жүрді.

Күнде-күнде сабақ та болмай қалып жүрген соң балалар сабаққа келмес бұрын «ағай, бүгін сабақ бола ма, болмай ма» деп сұрап алысатын болды. Осындай сабақтың сәті түскен күні Файзолла класқа әндете кірді. Сабақ былай өтті: төртінші класта «Қазақстан байлығы» деген жаңа сабақ басталды. Мұғалім түсіндіре жөнелді.

— Дүниеде бай ел көп, бірақ Қазақстандай бай ел жоқ. Өйткені Қызылорда күріш береді, Оңтүстік Қазақстан мақта береді, Қарағанды қара алтын береді. Қара алтын деген не — ол байлық. Ол неліктен байлық. Өйткені ол көп. Ол неліктен көп, өйткені ол байлы болғандықтан көп.... Ілік септеуі қалай дейсіңдер ме? Лар-лер, дар-дер, тар-тер, бұлар ілік септеуі болады. Барыс септеуі қалай? Ой, ақымақтар, айтып едім ғой, қалай білмейсіңдер, тан-тен, дан-ден емес пе?

Сабақты осылай бастан келе жатқанда Бектұрғановтың мұрнының жыбырлап, есінен жүріп бермесі бар ма. Не істеу керек? Шіркін, қара бұйра насыбайдан бір атса бүйтпес еді-ау! Қап, бағана шақшасы құрғыр үйде ұмтылып қалыпты.

— Балалар, сендер сабақ жаттай тұрындар мен насыбай атып келейін.

Мұғалім сол кеткеннен мол кетті. Насыбай іздеп үйден-үйге өтіп, бәрін аралап келгенде ауылдың аяғына да шығып қалды. Соңғы кірген үйі ертеңгі шайға жаңа отырған екен.

— Насыбайыңыз бар ма, отағасы?—деді Бектұрғанов.

— Насыбай дәмнен үлкен емес, кел шайға отыр.

— Насыбай іздеп...

— Ертеңгі ас қой, ертеңгі асты тастама, кешкі асқа қарама деген емес пе.

— Айтқандай ертеңгі ас екен ғой.

Файзолла Бектұрғанов насыбай іздеп жүргенде қыстың қысқа күні батып кетіп, артынан шәкірттер де іздеп келісіп қалды.

— Ағай, сабақ бола ма?

— Я, менің сабағым бар екен-ау... Жарайды, тарқай беріңдер, ертең кітап оқып келіңдер.

Шәкірттер ертеңіне мектепке уақытысымен келгенімен мұғалім кешіге берді. Балалар хабарласуға енді шыққалы тұрғанда мұғалім кірді. Тағы да әндете келді. Балалар сабақ болмайтынын қашан да осы ызың әннен аңғара бастап еді.

— Құйрығын-ай, түлкінің бұлаңдаған...

— Ағай тағы да кетпегей еді,— десті біріне-бірі.

— Балалар, бүгінгі ететін сабағымыз. «Шоп» туралы, «Ас адамның арқауы» деген сияқты, шоп малдың арқауы. Өйткені оны мал жейді. Шөпсіз мал жұтқа ұшырайды. Шөпсіз мал мал бола ма?

— Жоқ, жоқ...— десіп шу ете түсті балалар.

— Ендеше, менің құла атым ақырда тақырлап тұр. Алдында шөбі жоқ. Сендер кітап оқи беріңдер.

Бектұрғановтың бұл кетісі жаңа жылдан он күн бұрын болып еді. Ақыры балалардың елка төңірегінде ойнап, көңіл ашар кезінде мектеп есігінен қара құлып ажырамады. Ескі жылдың он күнін тұтас алған Бектұрғановтың «демалысы» жаңа жылдағы каникулмен ұштасып, айға созылды. Әрине, оның мектепке қайтқан күндер! жалақы алумен байланысты болады. Ақша алуға оның ұқыптылығын айтып жеткізу қиын. Қар түсіп, сомарланған күні «құйрығын-ай, түлкінің бұлаңдаған...» деген әніне басып Бектұрғанов кетеді де, содан ұзын сонарға түседі. Бұл оның бес жыл бойғы әдеті. Кейде менің жайымды айтып қоясыңдар деп көрші-көлемінің есігін тепкілеп-тепкілеп алады. Ал көңілі келген күні мектепке шәкірттерге тапсырма беріп, тайып тұрады.

Мұғалім бар, сабақ жүріп жатыр деп аудандағылар отырады.

Мінекейіңіз, құрметті оқушы, осы Бектұрғанов сіздің, ауылда да жоқ па, көз салыңызшы!

1956





ЖАБЫСҚАҚ

Дүниеде әйелдердің аузына іліне көрмеңіз. Олар сіздің әжептеуір Батыр деген атыңызды Қорқақ, Зор деген атыңызды Қор, Жігіт деген атыңызды Түбіт атандырып жібереді. Олардың аузындай дуалы ауызды әзірге ешкім көре алған жоқ. Жабысқақ деген де Жабысқақтың іштен туа, азан айтып, құлағын тартып қойған аты емес. Жас күнінде жеңгелері мен қыздардың бастаңғысынан жабысып қалмай, қай ауылға барып жасаса да, алдарынан шыға берген соң жеңгесінің бірі «мынау бір жабысқақ қой» деп, содан Жабысқақ атанып кеткен екен. Бері келе өз аты мүлдем ұмытылып, тіпті документтеріне де Жабысқақ деп жазылып келген.

Сол Жабысқақ «Талдыбұлақ» колхозына Сәкен председатель болып келгенде eгic бригадасының есепшісі еді. Жаңа председательді орнынан атып тұрып қарсы алғандардың бірі осы болды. Ыңғайын тауып бұрынғы председательдің басындағы колхоздың ұйымдастыру жұмысындағы кемшіліктерді сыналап айтып жіберіп те отырды. Осындай кемшіліктерді байқаған адамның қолынан іс те келуі керек қой деп, Сәкен екі-үш рет қиын тапсырмаларға мұны жұмсап көріп еді, тап-тұйнақтай етіп, орындап та шықты. Бұдан былай Сәкен ол туралы жақсы пікірде болып, оның істеген жұмыстарын атап отырды.

Бір күні колхоз басқармасының отырысы ұзаққа созылып, жұрт үйді-үйіне кеш қайтты. Нақ осы күні үйіне жақындап қалған Сәкенге Жабысқақ бір бүйірден төтендей қосылды да, «Сізді шығарып салуға біздегілердің мәдениеті де жетпеген ғой, сізді жалғыз жіберіп» деп жампаңдап, үйіне дейін бірге келді. Ол Сәкенмен бірге отырып, әңгімелесіп, шәйді бірге ішісті. Бұдан кейін ол бұл үйге келгіш болып алды. Таңертең келіп Сәкеннің атын ерттеп қояды. Қолтығынан ұстап, аттандырып та жібереді. Атына шөп салып, Сәкен атпен жақын бригадаларды аралап келгенде атының түйген құйрығын шешіп, тартпасын босатып, қолды-аяққа тұрмайды. Ол жоқта колхоздың орталығында болып жатқан жағалықтарды шұбыртып айтып, бірін асырып, бірін түсіріп те жібереді. Кейде ол тек болып жатқан жайды айтып қана қоймайды, сонымен бірге былай болса деген ойын да білдіреді. Онысы кейде Сәкеннің ойынан да шығады.

Тағы бірде түскі тамаққа келе жатқан Сәкен өзінін есігінің алдында балтамен ағаш жарып, қара суға түсіп жатқан Жабысқақты көрді. Ол тіпті шешініп, өз үйіндегідей күлшына-құлшына шабады. Ол кеткен соң Сәкен әйеліне қатты ренжіп:

— Мұнын ұят емес пе!? Колхоздың белсенділерін шетінен өзіне отыншыға айналдырып алмақ па едің? Мұныңды бұдан былай мен көрмейтін болайын,— деді.

Сәкеннің әйелі қатты қысылды.

— Ойбай-ау, мен оған ағаш жарып бер деп айтты дейсің бе, күпіне тоқсан келіп, осы үйден шықпайды. Кет деп айту ұят. Бағана тіпті жеңеше сүтіңді пісіре салайын ба деп, қазанды ошаққа қарай көтере жөнелді. Орта жолда зорға тоқтаттым.

Жеңіл-желпі сөзді елең қылмайтын Сәкен:

— Мұнысы қызық екен,— дей салды.

Бір-екі айдан кейін осының бәрі де ұмыт болды. Бұрынғыдай ағаш жарып, сүт пісіріп бермегенмен. Жабысқақ бұл үйдің бір адамы сияқты болып алды. Оған бұлардың да үйреніп кеткені сонша, ол келмей қалса, Жабысқақ неге келмей қалды деп, үйде бір адам жоқ болып тұрғандай көрінді. Осы үйдің жылы-жұмсағының бәрі соның аузында, Жабысқақ Сәкеннің кенже інісіндей болып кетті.

Қыстың бір күнінде Сәкеннің қаладағы ағасы Кәкен келді. Нақ осы кезде Жабысқақ та сап ете түсті. Кәкеннің келгенін білмей қалған үй іші оны қорадан шығып қарсы алды.

— Бәрің неғып қорада жүр едіңдер?—деп сұрады Жабысқақ.

— Ендігі жылы астық қалай болады деп біраз бидай көміп едім,— деп күлді Сәкеннің әйелі. Сонымен бәрі үйге кірді. Жабысқақ Кәкенді шешіндіріп, тіпті байпағын да аяғынан тартып тастады. Ішіне кіріп, сыртына шығады. «Жоғары шығыңызды» үсті-үстіне қайталап, астына төрт қабаттап көрпені де салып, шынтақтап жатуы үшін қос жастықты да алып қойып жіберді. Өз үйіндей, қудай жайқап жүрген бір жан. Сонан соң өзі Сәкеннің кіші баласын алдына алып, бадырақ көзі жан-жақты тегіс шолып, бал-бұл жанып, малдас құрып отырды. Кәкеннің көзқарасынша осы отырыс оған жарасатын сияқты. Өйткені үстіндегі сыпа киімі, төртбақ денесі, әжімсіз, майлаған торсықтай беті жаңағы қошаметті істеген қосшы бала сияқты емес.

Құрмет иесі салдарлы адамдай, бірақ көзі жүгіре беретіні жаман екен.

— Япыр-ай, неткен кішіпейіл жан,— деп ойлады Кәкен.

Бір кезде Жабысқақ, балалармен алысып ойнап кетті. Балалар да өзімсініп оның бірі кеудесіне, бірі тізесіне мініп алыпты. Сәлден кейін Сәкен маған сөйлесе бастағанда балаларды қуып жіберіп, Жабысқақ қараңғыдағы торпақтай мұрнының пысылы ғана естіліп, жым бола қалды. Баланың біреуі қайта келмек болып еді, қағып жіберіп, маңайлатпады. Қату қабақты ұққан балалардың өзі де бұдан кейін Жабысқаққа жолай қоймайды.

— Япыр-ай, неткен жігіт, деді Кәкен.— Біздің сөзімізге балалар бөгет болмасын деді-ау.

Кәкен әңгімелесіп отырып, енді бір қарағанда Жабысқақ екі көзін жұмып, басын ұстап қалғып отырды. Енді бір қарағанда жермен жексен болып, етпетінен түсіп киізге жабысып, тыпыр етпей, ұйықтап жатыр. Кәкен көзін Жабысқақтан алып, інісіне қарап сөйледі:

— Екі жүз сомдай ақшам жетпей қалды. Соған саған келдім.

— Ия, оны қойшы, ертең ауданға барған соң тауып берермін, — деді Сәкен.

Таңертең Кәкен аттанарда да Жабысқақ осында болды. Ол Кәкеннің пальтосын киіндіріп, галошын сала беріп, қалтасындағы беторамалын алып, галоштың тұмсығындағы топырақты сүртіп жіберіп, кигізді. Бұл Кәкенге ұнамай қалды. Оның ұнатпағанын біліп қалды ма, Жабысқақ оның бетіне қарай беріп, ыржия кетті.

Кәкен мен Сәкен аудан орталығына келгенде бағана ауылда көрген Жабысқақ алдарынан шықты.

— Қайда тоқтайсыздар?—деп сұрады ол.

— Банктың қорасына,— деді Сәкен...

Арада біраз уақыт өткен соң Сәкен ағасын машинаға шығарып салып тұрды.

— Мынау кешегі сұраған ақшаң. Артықтау берем бе деп едім жөні келіңкіремеді,— деді інісі ағасына. — Жазға қарай балаларды жіберерсің — Нақ осы кезде Жабысқақ, екеуінің жандарынан өте берді. Кәкен оған жақтырмаған қабақпен қарады.

— Осы бала тым ақкөңілдеу екен. Күле кіріп, күңірене шығатын біреу болмасын,— деді Кәкен інісіне қарап. Сәкен ол сөзге маңыз бере қойған жоқ.

...Қосымша ақы бөлген басқарма жиналысынан бері Жабысқақ Сәкен үйіне кіруді қойды. Кіргенді былай қойғанда көшеде көрген бұл үйдің балаларына да жылы ұшырамайтын болды. Ал Сәкенді көргенде теріс айналады. Тіпті олардың үйінде мынадай жағдай, мынадай жай бар деп жаяу өсектерді де айтып жүргені байқалды. Оның басты себебі бригадаға бөлінген қосымша ақы еді. Қосымша ақы тізіміне Жабысқақ өзін де жапсырған. Бірақ бригада есепшісі ауылшаруашылық артелінің Уставы бойынша көрсетілмегендіктен оны Сәкен шығарып тастауды ұсынды да, 'басқалар қызу қоштаған. Бар болғаны сол. Күнде жалбақтап Сәкенді үйге дейін шығарып салатын Жабысқақ жоқ болды да кетті.

Арада екі-үш ай өткен соң аудандық совет атқару комитетінің комиссиясы колхозға сау ете түсті. Көптен Сәкен бар жерге жоламай, қасқырға асамай тастап қойып алыстан байқаған аңшыша ойқастап жүрген, Жабысқақ та кеңсені төңіректеп қалды. Ол бұл кезде алыстан байқамай, ыңғайы келді атып алам ба деп дәмеленгендей ме, қалай? Көптен бері салбырап кеткен екі иық та көтеріліп, жабылып жүрген қалың қабақ та ашылып кетіпті. Екі езуі екі құлағында. Күлсе сояудай отыз екі тісін былай қойғанда, үңгірдей аузынан көмекейі көрінеді. Күлкімен бірге бадырақ көздерінен жасы қоса атып-атып шығады. Күлгенде даусы шыққанды әркім көрген шығар, ал жасы шыққанды кім көріпті?! Бетін басқан қалың түк қарауыта түседі.

Комиссия қатты тексерді. Алғанды, асқанды қарады, Астықты ақтара санады. Банкты баса есептеді. Ақыры ештеме таппады. Екі айдан кейін тағы оралды. Сәкеннің де мазасы кетті. Тағы тексерді. Сәкенге тексеруші сұрақ қойды:

— Қаладағы дүкенді талан-таражға салған ағаңызға банктан екі жүз сом алып бердіңіз бе?

— Пианино сатып алуға ақшасы жетпеген ағама екі жүз сом бердім. Ол кісі дүкенші емес, жұмысшы. Бірақ оны банктан емес, банк қорасында тұратын Батырхан деген жолдасыма қарыз берген ақшамды алып бердім.

Оны әлгі Жабысқақ та білуші еді ғой, содан-ақ сұраңдар.

— Қораңызға қанша астық тықтыңыз.

— Қазір астық тығатын уақыт емес қой. Елімізде астық мәселесі шешілген жоқ па?

— Бар,— деді арт жақтан бір дауыс.

— Болса қаралсын,— деді тағы біреу күліп.

....Алда келе жатқан Жабысқақ жұртты «жүріңдер, жүріңдер» деп желпіндіре берді. Келе қора бұрышын нұсқады. Келгендердің біразы күліп жіберді. Бұрыштың әлегі аспаннан шықты. Қазған жердей шала туған қара бұзау шықты. Тексерушіге іс мына шала туған бұзаудай бірдеме болып көрінді. Колхозшылар шала туған бұзауды білетін болып шықты. Ішінде оны қолынан көміскендері де бар екен.

— Бұл қалай? — деді тексеруші.

— Қора тарлығынан екі сиыр сүзісіп, бір сиырым бұзау тастады. Содан оны далаға тастауға індет пе деп қорықтық. Көму керек болды. Дала тоң. Сондықтан көктемге дейін табанының тоңы жоқ қораға көмдік. Көмгендер осында бар, — деді Сәкен.

— Ия, бармыз...

— Рас, — десті бір топ адам.

Арыздың ыңғайына кетіңкіреп жүрген тексеруші ауданға аттанды. Банктің жанындағы Батырхан үйіне де кіріп шықты. Сөйтіп төрт-бес айға созылған арыздың аяғы сиырдың құйрығы болып шықты.

Колхоз ортасына жиналыс шақырылды. Бұл жиналысқа Жабысқақтан басқаның бәрі келді.

— Жұртты жұмыстан қалдырған қайсың едіңдер, айтыңдар, — деді кейбір қызу қанды колхозшылар.

— Жабысқақ, Жабысқақ,,— деді көпшілігі. Жабысқақ дегенде Сәкен бір түрлі тітіркеніп кетті. Басқадан келсе де бұ пәле, Жабысқақтан деп ойламап еді. Сондықтан да жұрт «Жабысқақ» деген оның ойына адам Жабысқақ емес, кәдімгі арамтамақ паразит жабысқақ елестеп кетті. Кәкеңнің «күле кіріп, күңірене шығатын неме болмасын» дегені есіне түсті. Ол:

— Әй, Жабысқақ-ай!—деп зілді мысқылмен күліп жіберді. Ал бұл кезде Жабысқақ тура бес ай үзілістен кейін екі иығы салбырап, сүмірейіп Сәкен үйіне кетіп бара жатты...

1960





ҚЫДЫРУДЫҢ ЕСЕБІ

Ырғайты бір әсем қала Жасыл желек жамылған осы қала әсіресе, көктем кездерінде ерекше көрікке енеді де содан жаз бойы осы әсемдіктен арылмай, күнде таранып, күнде боянып кербез сұлудай рахат дүниесіне малынады да тұрады. Бұл қаланың ағаштарының бәрі де бір өңкей, тіп-тік, аспанмен сөйлесетін зәулім ағаштар. Осындай көркем көріністің арасында анда-санда кездесіп қалатын қураған түбірлер бар. Ол не бас жағынан бұтақтары түсіп, таз бастанады да, не кез-келген бұтақтары сынып, әйтеуір төңірегінің ұсқынын алып тұрады. Ол шіріген түбірлер жіті көзге байқалмаса, жанағы айналадағы гүл-шешекке малынып, көрінбейді де.

Нақ осындай бір таз бастанған, басын өртен шалғандай ағаш Бағланның қызметке баратын жолында Ырғайты аудандық совет атқару комитетінің есігінің алдында да бар. Бағлан да, басқалар да бұған күнде қарап өтетін. Ол көзге шыққан сүйелдей. сиыспаушы еді. Сондықтан да ауатком кеңсесі орналасқан екі қабат үйдің осы сәнін кетіріп тұрғандай көрінеді.

Бір күні үйден ертерек шығып кетіп Бағлан ауатком кеңсесінің алдындағы әсем аллеялы қырықпа ағаштан өтіп бара жатыр еді, ауаткомде нұсқаушы болып істейтін қаладағылар жалпақ сары атандырып жіберген Жұрынбай жолығып қалды. Үстіндегі кең көк пальтосы қолқ-қолқ етеді. Мол жаралған денесін билеп ала алмайды, аяғын балп-балп басады. Екі қолы артында. Бағлан амандаса кетті.

— Сәламатсыз ба?

— Амансың ба, бала? Я, үй ішін... Я, қайда соғып барасың?

Бағлан бұл сұраққа сәл таңдана жауап берді. Сағат таңертеңгі сегіз бен тоғыздың арасында жұрт қайда барушы еді, әрине асыға басып жұмысқа кетіп бара жатады ғой.

— Қызметке ғой, Жүреке.

— Е, мен қыдырып жүр екен десем. Мен мәселен үйден ерте шығамын да таңертеңгі таза ауаны жұтып, рахаттанып тұрып дем аламын. Е, айтқанда, өзің бұрынғыша мұғалімбісің. Біреудің қарауында істеуге үйреніп кеткен жансың, ә? Әй, шіркін өз алдыңа, өзің би, өзің қожа болып жүргенге не жетсін. Сен әлі баласың ғой, кішкене жасың келген соң көресің.

Жүрекең сол үндемей отырды Да, өзінің қолындағы буманың шетін ашып бір үңіліп қойды. Сонан соң ыңғайсызданғандай буманы біресе алдына, біресе артына ұстады. Мұның ыңғайсыздануы Бағланға ой түсіргендей болды. Жүрекеңнің қызмет алдында қыдырып жүргені қалай, қолындағы бумасы не? Бағланның бұған таңданып отырғанын біліп Жүрекең ешбір маңыз бермегендей сөйледі:

Осы қатындардың күйбең-күйбең ісі біте ме? Мына бір буыншақты әлгі жеңгең... Я буыншақ болғанда әлгі ауыл арасының дүниесі, Үндістан шайы. Құрғыр осы кезде сирексіп кетті ғой. Түу, бірді айтып бірге кете беремін, әлгі жеңгең, ой осы қатындардың ісі құрсын-ай, Алмалықтан келген еді ғой. Жата жабысып жолың ғой, апарып бере сал деп болмаған соң алып едім. Алмайын десем жағызілік маған болыспайсың деп бұртияды. Олардың көңілін аулап қоймасаң да болмайды.

Жұрынбай көкірегін кере, күн тимеген аппақ қабағын көтеріп, қасын қозғап, паңдана қалды. Оның мұрнын жоғары көтергені сонша, жанында тұрған адам танауынан кеңсірігіне дейін тегіс көргендей еді. Ол Бағланға қайта бұрылып:

— Біз ғой, сорлы еркектер, қатындар сияқты ұсақ-түйекпен айналыспаймыз. Сондықтан-н-да..

Жұрынбай «сондықтанның» аяғын айтпай аузын жаба қойды, кенет қайта тіл қатты:

— Осы сен де өсудің перспективалық жолдары бар ма? — деді де, оған жауапты өзі берді.— О, жоқ екен-ау. Сен мақтағанда әзірге мектептің оқу бөлімінің меңгерушісі немесе директоры боларсың. Бірақ олар жаяу бастық қой.

Бағлан үндеген жоқ. Тіпті Жүрекең оның жауабын керек те еткен жоқ, өзі кесіп-пішіп, алдын орап алды.

— Айтқандай, осы сен, Бағлан, демалысыңды қалай өткізесің. Шіркін, машинам болса, демалыс сонда демалыс қой. Онымен саятқа,...

«Саятқа» деген сөзді айта беріп Жұрынбайдың өңі қуқылданып, әлденеге тітіркене қалды. Оның лопардай денесі тезінен жалт бұрылып, бетін күнбатысқа қаратып алды. Ол жыпылдап, асыға тез сөйледі:

— Ал, тағы да бірде сөйлесерміз, уақыт болып қалыпты.

Жұрынбайдың бұдан әрі сөйлеуге мұршасы келмей ауыр денесін күшпен сүйрей жөнелді.

Уақыт сағат тоғызға таялып қалған екен. Он-ақ минут бар. Бірақ Жұрынбайдың өзі кызмет істейтін ауатком кеңесінен күннің батысына қарай етіп кетуі қалай. Бағлан алдымен осылай ойлап қалғанымен артынан оған мән бере қойған жоқ, өз жайына кете барды. Бұрын орман шаруашылығының директоры болғанда машинадан түспейтін Жүрекең қалай жаяушыл, қыдырғыш болып кеткен?!

Бағлан істейтін мектеп ауатком кеңсесінің терістік жағына екі көше төмен орналасқан. Ал үйі ауатком кеңсесінің түстік батысында. Таңертең қызметке барарда ол мына қырықпа бақтың батыс жағын басып өтеді. Міне Жұрынбай бүгін де нақ сол бұрышта Бағланға кездесе кетті. Ол тағы да өзі қызмет істейтін кеңсенің батыс жағына қарай келе жатыр екен. Ал Жұрынбайдың үйі осы қаланың күншығыс жағында.

— Я, жолыңыз болсын, Жүреке!

— Айтқаның келсін, қыдырып жүрмін. Қыдыру үшін әдейі ертерек келемін.

Жұрынбай жымырайған қара қаракөл елтірісінен істелген жұқа құлақшының басып киіп, кең пальтосының етегін тізесіне салп-салп ұрып, екі қолын артына ұстап өте берді. Оның бүгін әңгімелесуге уақыты жоқ сияқты. Бағлан да оның тоқтауын керек ете қоймады. Тек Жүрекең неге кеңсесінің алдындағы қырықпа баққа қыдырмай, батысқа қарай өте береді екен деген сұрақ оны басынан бір шықпай-ақ қойды. Әдетте семіріп бара жатқан адамдар өзіне жаяу жүру үшін маршрут белгілейді деуші еді. Ол рас та болуы керек. Өйткені осындағы оқытушылар институтының директоры болған Лукьяновтың таңертең төмен жақтағы вокзалға барып, содан қызмет басталар алдында терлеп-тепшіп келе жатқанын талай көргені бар. Сондай-ақ қан айналысы бұзылып ауырғандар да осындай маршрут белгілейді дегенді талай естіген. Ал мына Жұрынбай да сондай бір науқас шығар. Сол науқасынан айыға алмай әлекке түсетін болар.

Бағлан сабаққа үш күн сегіз жарымда кіруші еді де, үш күн тоғыз жарымда кіретін. Міне осындай мектепке кеш баратын күндердің бірінде Бағлан Жұрынбайдың тағы да сағат тоғызға бес минут қалғанында кеңсенің батыс жағына қарай сабылып кетіп бара жатқанын көрді. Тіпті бұл жолы Жұрынбайдың амандасуға да шамасы келмеді. Бұған қарап тұрып Бағланның жаны ашыды. Шынында да бір жаны үшін байқұс Жүрекең жан ұшырып, қара терге түсіп, өкпесін қолына ала маршрутқа жетіп қайту үшін жүгіріп барады-ау! Әйтпесе анау зор денені сүйреп бұлай қатты жүру оған оңай да деймісің. Жан қинайтын осы аурудан жаман нәрсе бұл дүниеде сірә, бар ма екен! Әй, құрғыр ауру-ай!

Бағлан қырықпа бакты аралап, біраз жүрді. Содан ауатком кеңсесінің алдындағы сәнді бұзып тұрған шірік ағашқа көз салды. Бар болғыр «комхоз» осы ағашты неге түбімен қопарып тастамайды екен, ә! Өзі бір үйді бір қыс отынсыз етпес еді. Бағлан осы шірік тамырдың өзі құлағанша тұрса, қанша уақыт тұрар халі бар екенін айырмақ болып жанына келіп айналдырып қарай бастады, Ол енді көпке ұзай қоймайтын шірік ағашты «көп ұзай қоймас» деп бұрыла беріп еді, қарсы алдынан келе жатқан Жұрынбайды және ауатком председателі Кенбаевті көрді. Кенбаев Бағланға басын изеп амандасты да, Жұрынбай оған қарап жымиып күлді.

— Қыдырып жүріп кездесіп қалдым,— деді де кеңсеге ол да іле сүңгіп жоқ болды.

Бұдан кейінгі екі күнде де Бағлан Жұрынбайдың кеңсенің күнбатыс жағынан Кенбаевпен бірге жапсарласып келе жатқанын байқайтын болды. Бірде байқамай «қыдырып жүрсің бе?» деп Бағланның айтып қалған сөзіне Жүрекең: «жо-жо-оқ» деп сасып қалды да, «ты-ыс-ыс» деп сұқ саусағын шошайтты. Осыдан кейін Жұрынбайдың қандай аурумен ауырып жүргені Бағланға аян еді. Таңертең үнемі үйінен жаяу келетін Кенбаевты Жұрынбай есігінің алдынан күтіп, «кездейсоқ» кездесіп, бір күн «қыдырып» жүріп, бір күн «дәрігерден» келе жатып, бір күн «біреуде жұмысы болып барып» жол жөнекей кездесіп қалып жүргендей жайы бар-ды.

Арада өткен бір ай Бағланға Жұрынбайдың маршрутын толық түсіндіргендей болып еді. Бір күні Жұрынбай осы қырықпа бақта көрінбей үшті-күйді жоқ болып кетті. Үш-төрт күннен кейін Бағлан Жұрынбайдың әдемі көк машинаның үстінен басын изегенін байқады. Осыдан былай Жұрынбайдың маршруты тағы белгілі болды. Күнде сағат тоғыз жарымда Бағлан сабақ беретін (яғни ауатком кеңсесінен екі көше төмен орналасқан) мектептің қарсысындағы тігін фабрикасының алдында көк машинадан түсіп жатқан Жұрынбайды көру қиын емес еді.

Үш-төрт аптадан кейін Жұрынбайға Бағлан қуыршақ театрының алдына келіп түсіп жатқанында амандасты.

Ол тек Бағланға емес, ол төңіректе тұрғандардың барлығына ерекше жылылықпен басын изектетіп, мәз бола сәлемдесті. Ал алысырақ тұрғандарға күліп, он қолын жоғары көтеріп, көзін сығырайтыңқырап, бұғағын бұлтита, екі езуін тыржита ризалық білдіргендей бас изеді. Бағланға тұрғандардың барлығы да осынын қарауында істейтіндер, ал мынау солардың бастығы — көсемі сияқтанын кетті. Бұл жолғы сөзді Бағлан бастап әкетті:

— Жүреке, қыдырмайтын болып кеттіңіз ғой.

Жүрекең бірден қабағын шарт түйіп алды. Нақ осы сөзге жауап берер кезде бүкіл Ырғайты қаласы салмағын Жұрынбайға салып тұрғандай болып кетті. Тіпті Бағлан оның бір жері қатты ауырып кетті ме, әлде қан айналысы бұзылып кетті ме деп шошып қалды.

— Ой, шырағым-ай, біз бір байлаған бұзау емеспіз бе?! Қыдыру түгіл сіңбіруге де қол тимейді. Уақыт жетпейді. Таңертең кетсең, кешке келесің.

— Жүреке-ау, демалысыңыз бар емес пе?

— Жоқ, шырағым, айналдырған бір күн қаланың сыртына шығудан-ақ, саятқа шығудан ауыспайды.

— Е, қыдырудың да есебі бар еді-ау, онда бұрынғы қызметіңіз-ақ жақсы емес пе еді?..— деді Бағлан,— уақытыңыз мол болатын.

— Бізде не ерік бар,— деді Жұрынбай мүләйімсіп, тыжырына,— қайда жіберсе сонда барамыз. Я, айтқандай, осы сен қайдан білдің?

— Нені?

— Менің кететінімді. «Көп ұзай қоймас» деп түнеугі күні айтып салдың ғой.

— Гүл бақшаның сәнін бұзып тұрған шірік ағаштың ұзаққа бармай құритынын кім білмейді? Біздің қаламызда оған орын жоқ қой. Қыдырудың есебі сияқты тұрудың да есебі болуы керек қой.

1958





ЖАЙЫҚТАҒЫ ЖАЛМАНДЫ ҚАРМАҚТАР

Күздің аласапыран күңгірт күндерінде Гурьев қаласының бір бұрышында банк басқарушысы Прокопенко мен балық тресінің басқарушысы Сармаев ойда жоқта кездесе кетті. Көрген жерден ой өрістеп, әңгіме ақтарылып кетті. Екеуі ақыры бар сырларын шертісті. Сырға сыр ұласып, Каспийге құйған Жайықтай сапырылып жатыр еді, нақ осы кезде Сармаев өзінің күйреуік жан екенін жолдасына сездіріп алды. Ол әңгіме аяғын қамыға айтқан бірауыз өлеңмен аяқтағандай болды.

— Тобылғы торы сыраны

Толқыта жұтар күн қайда?!

Сырадай сырлы «Волганы»

Сырғыта мінер күн қайда?!

Ұстатпан «Волга» кетер ме!

Күніміз «Газбен» өтер ме!

Ендігі лебіз Прокопенкодан естілетіндей болған соң Сармаев азырақ сабыр етіп құлақ түре қалып еді, Прокопенко ақын болмаса да ақындықты түсіне білетін бip ақынсүрейлеу адам болып шықты. Әрі ол жанында тұрған трестің басқарушысына қарағанда әлдеқайда жігерлі, саруайымға салынбайтын саңлақты жігіт екенін аңғартты:

— Па, па, өзің қалай-ақ Гурьевтің маңдайына сыйып жүрсің. Махамбетше басып кеттік бе, қалай?! Бірақ машина міну үшін күйреуік болудан гөрі күштірек болған жақсы. Күйреуік болып күн көре алмай жүргенше, оптимист болып орып түспейсің бе? Я, я, бауырым, орып түскенің жақсы. Қалай да қапысын тауып, қағып қал! Әйтпесе, саған ешкім ештеңе әкеп бермейді.

Болдырған бураға «әйт шу» деген де сеп дегендей Прокопенконың сөзі Сармаевқа қамшы болып тиді. Оған әлдеқайдан әл бітіп, бойы бекіп, машиналы болудың түрлі тәсілдерін қарастыра бастады. Машинаның бола берер жерінін, бірі осы еді деп, облыстық тұтынушылар одағына соқты. Нақ осы күні оның бастығы жоғарыдан шұғыл телеграмма алып, оны қауырт іске асырып та үлгерген екен. Ауыл шаруашылық өнімдеріне берілетін жеңіл машинаны заңсыз сатып алып, тіпті оны облыстық автоинспекциядан да өткізіп, мемлекеттік номер алып, желпініп отыр екен. Сармаев басын базынамен бастап, аяғын баяғысындай қамыға аяқтады.

— Бауырым-ау, «үкілі құйрық, майда жал, кесер басын сары алтын, үстіңе біткен түгіңнің жарымы күміс, жарымы алтын» деген сөзді бұрын қыдыра жалды қыл құйрыққа айтушы едік қой. Ендігі біздің «қыдыра жалымыз» осы «Волга» емес пе, тіпті мұны оған теңеп бола ма! Ол мұның маңына да ілесе ме, шіркін! Мініп алып, «Волгаға» атыңа түскен қайтып міне алмайсың, әй-әйдің суға келген ізін көрсең» деп ыңырайта әндетіп кете барар ма едің. Құтты болсын, құтты болсын!—деп алып аяғын тағы өлеңдетіп жөнелтіп:

Мен де өзіңдей бастықтың бірімін ғой,

Мен де өзіңдей бекіре — ірімін ғой,

Көк «Волга» көлденеңдеп ұстатпайды

Өлмеген соң әйтеуір тірімін ғой!

— Ой, қамықпа, бауырым, қамықпа, қапысын әлі-ақ табамыз,— деді оған Хайзуллин.

Көп ұзамай-ақ орайы келді де. Гурьев ауданындағы «Еркін қала» колхозы алуға тиісті «Волга» балық тресіне аударыла салынды. Көзің көрсін, қолың ұстамасын деген осы болды. Колхозға берілді делінді. Бірақ машина суға тойып алып, біреудің астында ойнақтай басып кете барған Төлегеннің көк жорғасындай Сармаевтың астында жөңкіді. Керек десе колхозшылар машина жөнінен бейхабар қалды. Бірақ машина аларын алғанмен осы бір кезеңде Сармаев қатты састы. Өйткені автоинспекция машина колхоздікі деп тіркемей қарысып отырып алды. Машинаға жаңа жеткен Сармаев аласұрып жоғарыға шапты:

— Өзіңізден медет тілей келдім...

Медет тілей келдім деген сөз талайдың мерейін көтеpiп, өзін сарымайдай ерітін жібітіп жіберді, ол машинаны Сармаевқа тіркеп бер деп, әрі ауызша, әрі жазбаша бұйрық берді. Машинаны әбден жайғастырып Сармаев демін бір-ақ алды. Ол бұдан былай машинаға мінген сайын медет деген құдіретті сөзді аузынан тастамайтын болды. Бұдан кейін мұның өзі қаладағы мекемелердің басшылары арасына кең тарап, бәрі колхоздың көк дөненіне жабысатынды шығарды. Жабысқандары алып та жатты. Кезек-кезек кеңесіп, келісімін беріп, инспекцияны күштеп көндіріп отырған соң колхозға келген машиналар қаладағы басқарма бастықтарының астында жалманды қармаққа ілінген Жайықтың жайынындай жөңкіп кете барды, кете барды. Бірі көгін, бірі күлгінін тандап мініп, машина Гурьев көшесінде жөңкіп жүрді. Ол ол ма тіпті мотоциклдерге дейін қаладағы қармақты қызметкерлерге ілініп отырды. Олар қарық болып қалды. Әрине бәрін Хайзуллин өзі қолымен шығарып салып отырды. Жөні келмегендерге машина алудың жөн-жосығын айтып, жылы аттандырып, жақсы жігіт атанып, атағын жұртқа жайды.

Қыстың қақаған ортасы кезінде Гурьевтің бір тар көшесінде біріне-бірі қарсы келген екі жеңіл машина да тоқайласа кетіп, іштеріндегілер жерге түсе қалысты.

— Алдым, әйтеуір,— деді Сармаев.

— Міне, мені де көріп тұрсың ғой, бір-ақ соқтым, ауылға келген машина қалаға қалмай не бітіреді, қала кенелмей ауылға не жоқ,— деді Прокопенко шаттанып.

— Әй, жалманды қармағым-ай, қадалған жеріңнен қан аласың-ау, іліп түскен екенсің,— деді анау да Прокопенкоға мақтауын аямай. Сонан соң машинасына мініп:

Тобылғы торы сыраны,

Толқыта жұтар күн туды.

Сырадай сырлы «Волганы»

Сырғыта мінер күн туды! —

деп Сармаев машинасына жантая кетті...

Сөйтіп бұдан былай Жайықтағы жалмаңды қармақтылар қармағын Тұтынушылар одағына тастап іліп жатыр. Желбезегі бір күні жыртылып кетпесе жарар еді.

1957





МЕН ЖАСАҒАН ҒЫЛЫМИ ТЕРМИН

Жоғары білімі барлардың көпшілігі-ақ кандидаттық диссертация қорғауға ұмтылады. Жұрт сыпыра кандидат болып алғанда қалай жалғыз қалайын, мен де өз шамама қарай шарықтап, өз көрпеме қарай көсілдім. Филология ғылымының кандидаты — Балбақ деп тұрса, ол фельетонист — Балбақ дегеннің аузына бір-ақ қойып, шекесін шеруен аттырып жібермей ме? Мені жұрт атақты жек көреді деседі дейді. Оны кім айтып жүр? Ал маған сенбегендеріңіз сол филология ғылымының кандидаты деген дәрежені беріп, сонан соң бір көрсеңіздерші.

Бірақ ондай аспаннан түсер жақсылықтың нышаны көкжиекте көрінбегендіктен, ғапу етіңіздер, ғылыми жетекшісіз-ақ істі өзім жүргізіп, аяқтап та шықтым. Және жетекші дегеніңіз де күй таңдайды екен. Мен қарапайым газетшіде оған жасай қоятын жағдай бар ма? Сондықтан киын да болса қамытты жалғыз киіп, тертені митыңдап болса да жалғыз сүйреп жөнелдім.

Диссертация қорғау үшін оның бірнеше тарауы баспадан жарық көруі керек екенін де білдім. Сондықтан сол ұзын сүре әңгімені ортасынан шорт үзіп, сіздерге сарапқа салуға орталарыңызға тастай бердім.

Бір қызығы мен диссертациямда ғылыми термин жасадым. Оған ұзақ-ұзақ талқылаулар, талдаулар келтірдім. Тіпті термин жасауға келгенде мен өз көршім Ғайнекеңнен артық болмаса кем түскен жоқпын. Сенбесе мұны сол тілмарлар мен әдебиетшілер, тәржімәшілер өздері теріп, тексеріп алсын. Әзірге маған керегі дәреже ғана. Оған ұсынарым мыналар:

1. Ө с е к ш і л е р — (Алфавит ретін сақтамағаныма ресми емес оппоненттерімнен ғапу өтінемін). Мұның өзі жамандайтын кісінің жамандалатын кісіге мінбеге шығып қорғатпай-ақ мен сияқты жаздырып әуре қылмай-ақ таға салатын дәрежесі. Мен сияқты кандидаттыққа қолы жетпей жүргем кейбіреулерге ол дәреже де өсекші деген атақтай тез тағыла салса деп армандайды. Ал талдап отырған сөз еске түскенде бұрынырақ құдық басына су ала келіп, не от ала келіп аузын сылп дегізіп қойып бір абысын екінші абысынды сорлататыны есте тұратын. Қазір оның жайы мүлдем басқа. Осы кезде бұл өзі әйелдерден гөрі еркектерге көбірек ауып (әлде дарып) бара жатқан өнер. Екінші бір жағынан алып қарағанда ондай ат алған адамды жаман деп қарауға болмайтын сияқты. Өйткені ондай адамдар дұрыс-бұрысын былай қойғанда, әйтеуір адамға азды-көпті баға бере алатын адам деп қараған дұрыс. Қорыта келгенде біздің айтарымыз өсекші аяғымен емес, аузымен жүретін адам. Бірақ олардың құлағының жақсы жұмыс істейтінін былай қойғанда, жанынан шығарын қосып айту өнері екінің бірінің қолынан келмейтін суырып салмалық екенін атап айтқан жөн. Ал мәселеге біз сияқты журналистін тұрғысынан қарағанда ол аз да болса бізге біраз жұмыс тауып беретін, біз жұмыссыз қала ма деп қам жейтін, қамқор адамдар. Егер ондай атақ алғысы келгендер болса бір көршісінің есігін андып отырып, ертеңіне екінші көршісіне көргенін айтып берсін. Сонда көп қиналмай-ақ атақ алғанын өзі де сезеді. Тағы бір жол мынау: бір қыздың бір күнде киген көйлегін санасаңыз жетеді. Атақ әзір. Сайып келгенде өсекші дегеніміз — кейде өз үлесін ала алмай қалғанда сыбайласының үстінен арыз жазатындар, немесе кейде керісінше, коғам мүлкін қорғаушы мазасыз адамға, мемлекетті сүліктей сорғысы келетіндердің тағатын айыбы. Ол жағына келгенде кейде шындықты айтамын деп те өсекші атануға болады. Дұрысы өсекші — көргеніне, естігеніне қосып айтатын жалақор.

2. Арамтамақ — бұл алфавит бойынша алда тұруға жаралған сөз. Бірақ термин ретінде «өсекшіден» кенже қалғандықтан, яғни көпке кейін танылғандықтан мен де кейін жазып отырмын. Арамтамақ деген — пиғылы жаман, жейтін тағам деген екі ұғымнан құралған екен. Дәл айтқанда ішкенін өзі жұмыс істеп, адалдап ішпейтін біреу. Бірақ жұрттан мешкейлеу болмаса, кінәздау емес. Әсіресе, мұнын өзі менің жүргізген зерттеуімше адам қолымен жасалған ащы суға жақындау да, соның алпыс екі тамырыңды жібітіп, басқа іске бойкүйез тартқызатын ерекше қасиетін артықтау пайдаланатындар, Арамтамақтар да басқалар сияқты әртүрлі. Олардың өсекшілерден принципиалды, ерекше айырмашылығы бар. Ол — олардың жасы. Мысалы олар өсекшілерге қарағанда сары ауыз балапандай. Бірақ сөйлеген сөздері батпандай. Аналардай мәймөңкелей алмайды. Осыларға еліктеп өсекшілер де көбіне өздерін жасартқысы келгенімен арамтамақтардан жасара алмай жүр.

Екінші бір еске түсетін нәрсе мысалы, өсекші деген атақты кейде қоғамдық меншікке суық қолын сұғатындар да бере салатын болса, арамтамақтарға ондай жеңілдік жоқ. Олардың бәрі де «алма піс, аузыма түс» деп отыратындар. Кейде байқалмайтын арамтамақтар да болады. Мысалы әке-шешесіне өзін отызға келгенше асыратса, ол білінбейді.

Арамтамақтың басқа да мағынасы бар екенін айтпасам ресми емес оппоненттерім ашуланып жүруі мүмкін. Онда тіпті менің ғылыми еңбегімнің құны жоқ деуі де мүмкін. Сондықтан арам тамақтың (бұл жерде бөлек жазылуға тиіс) ит тиіп кеткен, не тышқан түсіп кеткен, бетінде шыбыны қалқып жүретін көк сорпа, немесе әншейін лағман, мантының бірі екенін атап айтуым керек. Ал бұл екі сөзді бөлектеп көрсеткім келмейді.

3. Хулиган—біздің тілімізге кейін келген, кірме сөз. Бұрын оны сотанақ, тентек, есірік деуші едік, қазір олар жігіт болып жетіліп, ат жалын тартып мініпті де хулиган болыпты. Өйткені бұрынғы тентек — яғни қазан бұзар, бір үйде, немесе бір ауылда (он шақты үйде) ғана болатын. Ал сотанақ — әредікте сөкет қылықтар жасап қоятын балалар еді. Енді ол сөздер хулиганның мағынасын бере алмайды. Өйткені хулигандар арамтамақтан шыққан аламандар — дәл айтқанда арамтамақтың ағалары.

Оларды жулик деп те атайды. Тіпті біреулер оны жулик десе, енді біреулер тілі келмей жөлек дейді. Ал шынында олардың қарекеті аттың жалына жабысып қанын сортын, түйенің терісін тесетін, сөйтіп тойған соң таскенеден жөлекке айналатын паразиттен тіпті де айырмасы шамалы. Айырмасы біреуі — адам, екіншісі — кене. Бірақ екеуінің ақыры, яғни өмірінің соңы ұқсас. Мәселен кәдімгі кене әбден қан сорып тойған соң, адамның ақ тырнағындай болып үлкейіп, бадырайып жөлекке айналып, бір күні жарылып, парс кетеді. Ал анау да ақырында... Бұл жағына келгенде, тілші жолдастар, байқап отырған шығарсыздар, жөлек пен жуликтің төркіні жақын, жалпы атағы паразит болады. Мүлт кетсем ғапу өтінемін.

4. Плагиат — қазақ тіліне сіңе алмай жүрген бұралқы сөз. О баста шыққан жерін менен сұрап, әурелемесеңіздер де болады. Бірақ әйтеуір қазақ тіліне кіре алмай босағадан сығалап жүргенін байқаймын. Бұл әдебиет төңірегіндегі ұрлықшыларға әдебиет танитын құлағы бар жандардың ауыздары, көбіне баспасөз арқылы тағылып, қорғатпай берілетін атақ. Ондай атқа қызығатындар болса, бұрын қалам ұстап, бұрын көз жұмған адамдардың жарияланып кетіп ескерусіз қалған еңбегін көшіріп қайта баспа бетіне шығарсын. Төк аяғына өз атын қоюды ұмытпаса болғаны. Бірақ, тұтас көшіріп алып колға түсіп қалудың керегі не, там-тұмдап, өлең болса бір бір жолдай, мақала болса кейде пікірін ала салуға болады да. Пікір ұрласа көбіне ондай дәреже ала алмай қалуы да мүмкін.

Бұл атақты алатындар көбіне әдебиет төңірегіне келгендер болады. Ал менің зерттеуімше әуен сарындарын ауыс-күйіс пайдаланып кеткендер, тіпті кейбір музыка төңірегіндегілер тұтас көшірсе де ол дәрежеге ие бола алмайды. Оларға алғаны балдай батып, судай сіңеді, плагиат атағынан мақрұм қалады. Бірнеше әннен бір опера құрастырып, өзінікі етіп шығара салса да музыка төңірегіндегілер оған мыңқ етпейді. Ал бір жақсы жері музыка деген өнерде тырнақша белгісі жоқ көрінеді. Заман өткен соң сіз «мынау ән Мәдидікі еді» деп дәлелдеп көріңіз. Музыка тілінде тырнақшаның болмауы аталған атақты алуға қатты қиыншылық тудырып жүр. Сондықтан бұл атақ әзірге әдебиет төңірегіндегілердің еншісі болып қала береді-ау деп шамалауға болады.

5. I ш к і л і к — екі мағыналы сөз. Ең алдымен ол кәдімгі аттың қыр арқасына ердің қасы тимеу үшін тоқымның астына жайылатып жаялық. Көбіне жабағы жүннен жасалады. Кейбір жерлерде терлік деп те атайды. Машинаның, техниканың көбеюіне байланысты жиі пайдаланылмағандықтан оның бұл мағынасы ұмытылып барады.

Менің алмақ дәрежем филология ғылымының кандидаты болғанмен ғалым болатын адам өзінің жан-жақты білгірлігін көпшілікке танытып тастаса артық болмайды деп есептеймін. Мысалы мен ішкіліктің химиялық зат екенін де зерттеп таптым. Ол уыт өндірілген ащы су екен. Ішкілік әлін білмейтін әлектерді көбірек айналдырады. Әсіресе үлкен бас ішіндегі кішкентай миды улап, тұмандандырып, кейде иығындағы басын да жоғалтып кетеді. Ішкілік—тату қосылып, төбелестіріп айыратын, таныса келіп табыстыратын, сүйістіріп-жабыстыратын, елшілік - жаушылық өнері бар препарат. Таланттың жауы. Ішкілікпен айналысып от басын ойран ететіндер, бала-шағасынан бөлінетіндер толып жатыр. Қарақан басы сықиып қалатындар қанша? Ішкіліктен пайда тапқандарды көп зерттеу жүргізсем де таба алмадым. Амал нешік! О баста одақтастырғанмен артынан омақастырады екен.

6. Қ ы з ы л к ұ л а к — сауданы кәсіп еткендердің халық арасындағы оны жактырмай шығарған аты. О баста қызыл кулак ат алу оңайға түспесе керек-ті. Ол үшін керілдескен тамақ, жыпылдаған ауыз көп қызмет істесе керек. Ал шын мәнінде қарсылас жағына беріспей құлағы қызарғанша саудаласады, дауласады дегеннен шыққан болуы тиіс. Қызыл құлақ болу үшін жай тиын-тебен алдап алу жеткіліксіз. Оның артында көп нөкері болады. Делдал, ара ағайын, қалыс адам, тағы-тағылар. Аттарына қарағанда бұлар қызыл құлақтан жырақ жатқан жандар сияқты.

Түптеп келгенде бір сіріңкелік нәрсе үшін қызыл құлақтың сойылын соғушылар. Булардың әшейіндегісі бір басқа. Ал қызыл құлақ оларды сіріңке бағасындай пұлмен алдын ала жемдейді. Көріп отырсыз, қызыл құлақ жайма базардың бір тұтқасы.

Соңғы кезде жайма базардың қаламызда болмауынан қызыл кулак жыбыр, сыбыр құлаққа айналды. Өйткені олар қала магазиндеріне бұрын жетіп, алғанын артық бағасына сатып қана бұрынғыдай керілдесіп тура алмай ұсақтап кетті. Бұл да болса құдай уақтысы дейтін көрінеді олар. Ал пысықтаулары осы кезде Қаскелеңге қарай дөңгелеп тұрады деседі.

Қорыта келгенде қызыл құлақ — діншілдер көзімен қарағанда иманын сатқандар. Өздерінің көзқарасынша олар жұрттың қамқоры. Өйткені біреудің таба алмай жүргендерін тауып береді. Сән қуған біреулер (әйелдер деуге бата алмай отырмын) үшін қолында бәрі бар, бәрін таба алатын құдай екеңнің базардағы екілі. Ал милиционер үшін қызыл құлақ — чемпиондар. Өйткені көбіне олар қызыл құлақты қуғанда жете алмай қалатын болса керек-ті. Ал жай адамдар үшін сынаптай сырғып қолды-аяққа тұрмайтын, есік-тесіктен тегіс өтіп кететін, сонымен бірге ақшаға арын қоса саудалайтындар.

Осылай жолдастар. Мен зерттеген терминдер әлі таусыла қоймайды. Қалғанын кейін көре жатасыздар-дағы. Әзірге болашақ ресми, ресми емес, оппоненттеріме алғыс айта отырын, автореферат ретінде ұсынарым осы демекпін. Жоғарыда келтірілген сөздерді артық-кемді бағалағаным үшін аталған атаққа ие болғандардан ғапу өтінемін.

1968





ЕШТЕН КЕШ ЖАҚСЫ

Институттың бір кең аудиториясының алдына жиналып тұрған студенттер есіктен қуана шығады да, бірінің бірі қолын қысып шаттана түседі. Бәрінің көңілдері де жайдары. Олардың арасынан агрономды да, инженер-механикті де, зоотехникті де, мал дәрігерін де табуға болатын еді. Өзгелерден шеткерірек Тұрыскүл тұр. Оның бет әлпетінен өзінің қуанышы жоғы былай тұрсын, ең болмаса жолдастарының шаттығына, қуанышына көңіл қосқаны да көрінбейді. Бағанадан бері күнде көрмей жүргендей айналдырып тұрғаны он саусағының сүрмесі. Қып-қызыл етіп боятқан сыры көше бастапты. Неге біржола осындай етіп тумаған деп шешесіне бір ренжісе, неге кетпейтіндей қып сырламаған деп тырнақ сүрмелеуші шеберге тағы ренжиді. Осы кезде іштен қуанышты Әбітай шықты.

Тұрыскүл анадай жерде тұрған қалпынан қозғалмастан:

— Немене, қалаға қалдырды ма?— деп сұрады одан.

— Неғылған қала? Зоотехникке қалада не бар? Мені өзіміз білетін «Коммунизм жолы» колхозына жіберді,— деп ол аяғын жерге тарс-тарс ұрып, билеп барып тоқтады.

Тұрыскүл оған жактырмаған қабағымен бір қарады да, қайтадан тұрған орнында тырнағын айналдырып, мелшиіп тұра берді. Бірақ Әбітайды басқа жолдастары дереу қоршап алды да, қуанышына ортақтасып, болған әңгімені бастан аяқ сұрап бастады.

Есіктен тағы да біреу шықты. Жамал екен. Ол да әуелгі ашық мінезімен жарқын-жарқын сөйлеп келеді.

— Талдыбұлақ ауданына жолдама беретін болды. Отырғандардың аузынан осы лебізді естігенде жүрегім жарылып кете жаздады. Қалаған жеріңе бару қандай жақсы!

Жолдастары оны тағы да қаумажалаған соң Жамал өзінің риза екенін көңілденіп айта бастап еді, жаңағы орнынан қозғалмаған Тұрыскүл де «неменеге қуанады екен» дегендей құлағын түре қойды. Тұрыскүлден әбден көңілдері қалған ба, әлде оның тұрғанын аңғармады ма, оның жанына бір адам да келген жоқ. Жамал есіктен жаңа шыққанда Тұрыскүл бетіне біраз өңдеу-жөндеулер жүргізіп, тағы бір нәрсеге ренжіп тұр еді. Әрі-бері жұрт жүріп жатыр. Олармен оның жұмысы да жоқ. сияқты. Ол бір қолына айнасын, бір қолына далабын алып тұрып шешесіне, шаштараз жанындағы сүрмелеуші шеберге тағы ренжімей қоймады. Қалай ренжімесін, қайта-қайта бояп қойса да өні қарауыта береді. Қазір ғана бетін опалап, далаптап, қасын керіп, көзін сүрмелеп қойып еді, минут өтпей айнаға тағы қараса, түрі тағы өзгеріп кетіпті. Сондықтан да ол неге осындай көркем етіп тумаған деп шешесіне бір ренжіп, ең болмаса тырнақ сүрмелеген сияқты беттен бір апта кетпей тұратын етіп бірдеме ойлап таппай жүр деп шеберге тағы ренжіді. Өзі өстіп ренжіп тұрғанда ауылға баратындығына қуанып аудиториядан Жамал шықты. Оны көріп Тұрыскүл тағы күйіне түсті.

— Не қылған қызық адамдар бұлар. Ауылға баруға театрға бара жатқандай қуанады. Ауыл қанша айтсаң да ауыл ғой, театр емес. Тіпті жарайды,— деді ол тағы да,— анау Әбітайлар ғой жігіт. Ауылға барсын делік. Қиыншылығына көнер. Ал қыз басымен мына Жамалға не жоқ. Оқыған қызды орны қалада болмас па?

Тұрыскүл осындай шолақ түсінігінің дүниесінен шыға алмай тұрғанда оның фамилиясы аталып, аудиторияға кірді. Төрде мемлекеттік емтихан комиссиясының председательі Ақылбаев отыр екен. Өзінің таныс оқытушылары да жоқ емес. Деканы тағы бар. Емтихан комиссиясы оны жылы шыраймен қарсы алды.

— Тұрыскүл, институт бітірдің, оқымысты агроном деген атақ алдың. Енді қайда барғың келеді?— деп сұрады. Ол комиссия председателінің қабағы көтеріңкі болғандықтан үміткер болды да, суырыла сөйледі:

— Ағай, мен оқымысты агрономмын, қалада қалғым келеді. Ауыл деген — жігіттердің жұмысы ғой.

— Ауылға оқыған қыздар да керек.

— Жоқ, менің барғым келмейді.

— Неге барғыңыз келмейді? Жолдастарыңыздың бәрі де колхозға жолдама алды.

— Мен олар сияқты болашағын ойламайтын адам емеспін.

— Қалқам, агрономның болашағы ауылда болады!

Тұрыскүл қалай жалтарса да, комиссия председателі өз дегенін айтып отырып алды. Сөйтіп оған «Молшылық» колхозына жолдама жазып берді.

Үйіне келе жатып ол ой дариясына тағы да бір сүңгіп кетті. Осы агроном болып нем бар еді менің не дәрігер, не мұғалім болмай дей берді де, тағы тоқтап қалды. Ауылға да мұғалім, дәрігер керек. Онда да жібереді екен-ау. Қап! Электр инженері болмаған екен. Ойбай-ау, қазір ауылдың бәрінде электр станциялар бар екен ғой. Енді қайттім! Ендеше шаштараздағы кірпік, тырнақ сүрмелеуші болсам етті. Бірақ ол да колхозда болуы мүмкін-ау. Дегенмен ол колхоздарда әзір тегіс бола қойған жоқ.

Ақыры не керек, Тұрыскүл ауылға да бармай, тырс етін далаға да шықпай, үйінде жатып алды. Әбден қар жауып, із басылды-ау деген кезде, үш-төрт ай өткен соң көшеге шығып, бірді-екілі таныстарын кездестіріп еді, «қалашыл қарындас» атанып та қалған екен, өзінін қатар өскен достары да оған салқын қарай бастапты.

...Арада екі-үш жыл уақыт өтіп те кетті. Оқымысты агрономыңыз әзірше жүре турайын деп, бір буфетке сатушы болып орналасып, біраз істеді. Бәрібір «қалашыл қарындас» аты жабысып қалмай-ақ қойды. Келген-кеткен көзтаныс, тұстаныстар: «Қалашыл қарындас компот әкеліп беріңізші» дейтінді шығарды. Жылдан жылға жас болса да қосылып келеді. «Қалашыл қарындасқа» жігіттер де маңайлатпай кетті. Бұл қызмет те ұнамады Таза жұмыс қой деп шаштараз жағын айналдырып көріп еді, оның да ыңғайы табылмады. Өйткені оған да шеберлік керек екен. Тарағы жүрсе, қайшысы жүрмей, қайшысы жүрсе, тарағы жүрмей әлек қылды. Содан соң бір асханаға табақшы болып орналасты.

Бір күні асханаға келген, омырауында Ленин ордені бар жігіт, тамақ әкелінгенше газет қарай отырды. Тұрыскүл не ішетінін сұрай оның жанына келіп еді, газеттен бір таныс суретке көзі түсіп кетті. Кәдімгі өзімен бірге оқыған Жамалға ұқсайды. Байқаңқырап қараса, нағыз Жамалдың өзі. «Алғабас» колхозының агрономы. Социалистік Еңбек Ері делінген суреттің астында Жамалдың фамилиясы. Тұрыскүл оған сенер-сенбесін білмей «газетіңізді көруге бола ма?» дей беріп, аңырып тұрды да қалды. Ленин орденді жігіт — осыдан үш жыл бұрын өзімен бірге институт бітіріп шыққан зоотехник Әбітай. Оны тани кеткен Әбітай Жамалдың қандай табыстары үшін Социалистік Еңбек Ері болғанын қысқаша айтып берді.

— Сені де колхоз даласында кездестіремін ғой деп ойлап едім.— деді ол кетерінде.

Арада бір апта өткен жоқ, Тұрыскүл облыстық ауыл шаруашылығы басқармасына барды да жолдама алып, «Молшылық» колхозына тартып отырды.

Келген күні-ақ Тұрыскүлді партия бюросы, комсомол комитеті шақырып әңгімелесті. Олармен сөйлескеннен кейін Тұрыскүл бұрынғы өзінің ауыл туралы жаман пікірінен құлан таза болып шыға келді. Өйткені мұнда барлық мәселені өзінен әлдеқайда артық білетін адамдардың бар екенін байқады. Ол іске кірісіп те кетті...

Міне, жыл қорытындысы да шықты. Соңғы жылы Тұрыскүл екі бақытқа бірдей ие болып отыр. Біріншіден, ол мамандығы бойынша қызмет істеп, оны барған сайын жақсы меңгеріп келеді. Екіншіден, мұнда келген соң басқа бас қосылды. Қысқасын айтқанда, ештен кеш жақсы деген осы екен.

1954





ЖАСЫЛ ҚОҢЫЗ

Қаланың ресторан жанды, тік бақай әйелдері «жұқалтаң сары» деп атайтын асханалар тресінің тексерушісі Жымық шағын ғана Сымқорған қаласынын ортасындағы жалпайып жатқан екі қабатты үйге орналасқан асханаға келді. Жымықтың сыртқы бейнесі сол әйелдер қойған атқа шынында да ұқсайтын еді. Оның бас терісі тықырайып ерекше бір тар жаратылған адам болатын. Басында шөкім ет жоқтығы оның сүйегіне жабысқан маңдай терісінен білініп тұратын. Қабағы тықырайып, шыбын тайып жығылатындай жылтырап көрінеді. Ал милығы басқалардікі сияқты шығыңқы емес, әбден мұжылған жақ келсаптай қушиып тұратын. Сондықтан да төбесі тым сүйірленіп, қораз болатын жұмыртқадай шошиып көрінетін.

— Пай, пай шіркін-ай, жылқы болсаң басына асықтай ет бітпеген нағыз қу шеке, екі құлағы тас төбесіне біткен өрен жүйрік болар едің-ау,— деп қалжыңдар еді құрдастары. Ал бет пішіні де атжақтылау, екі жағына пышақ жанығандай, түрі шала, оты дұрыс жанбағандықтан сарытаптанып зорға піскен нанға келетін. Демек ресторан жанды әйелдердің «жұқалтаң сары» дегені шамаға соғатын. Ал ресторандағы табақшы әйелдер де, аспаздар да оны «жұқалтаң сары» да, Жымық та демейді, «Шыбық» дейді. Өйткені оның асханаға келуі кейбір жұмысты адал істемейтін табақшыларға шыбық болып тиюші еді. Сондықтан да ол келгенде қаптағының қазанға. қазандағының табаққа түсуі ерекше бақылауға алынып, асхана, ресторан қызметкерлері аяғының ұшынан басатын.

Miне сол «жұқалтаң сары» мейлі Шыбық болсын, мейлі Жымық болсын асхананың бір бұрышындағы столға келіп үн-түнсіз отырды. Ол көп адамның бірінше өзіне тамақ әкелуді табақшыға тапсырды да, тып-тыныш отыра берді. Бүгін бұл жерден тыныш кеткісі келді. Тамақ та тез келді. Тексеруші ойында ештеме жоқ алдына келген сорпаны сораптап ұрттай бастады. Дәмі жаман емес, тым-ақ жақсы. Ішінде болуға тиісті әртүрлі нәрселердің барлығы да жүрген тәрізді. Әрине тамақ шамадан тыс жылдам келді, бұл мына трест тексерушісіне жасалған құрмет қой десіп бір көтеріліп қалды. Тексеруші мұны да сезіп отыр. Сорпа ішіліп түгесіліп қалған кезде тексерушінің көзі табақ түбіндегі әлденеге түсті де, денесі дүр етті. Оның жіті көзі табақ түбіндегі қарайғанға қадалды. Не болды екен, ә? Шыбын ба әлде? Шынында да арбиып қисық-қисық біткен нәзік аяқтары майға бөге қуырылғандықтан сәл қысқарыпты. Ал бас жағы онша анық емес. Бірақ оның есесіне бөксе жағы қалпында сақталыпты. Кәдімгі шыбындай ғана жылтыр жасыл қоңыз. Қап!

Тексерушінің ішкен жегені лықсып алқымына тығылды. Лоблыған жүрек асқазанды бүлкілдетіп, қайта тастап жіберуге аз-ақ отырды.

— Қап, құрғыр-ай,— деп ойлады Жымық — Ішпей тұрып араластырып әбден көріп алмаған екем. Бәсе, тым-ақ тез келіп қалып еді. Қарын қатты ашқан соң қарабасып жылдам ішіп қойыпты. Тексеруші келді деп аспаздың асыққанынан болды ғой бұл. Енді қайттім?! Менің табағымда болмай-ақ мына менің жиренішіме ортақтасып отырған бадырақ көз қаранын табағынан шықса ғой, онда мәселе қандай оңай шешілген болар еді. Онда мына асхананың адамдарын бадырақ ақ жүгеріше қуырар едім-ау!

Осы арада оның ішкі дүниесіне әлдеқандай бір пәле кіріп кеткендей екі бүйірін кезек-кезек соғып, ішкенін аузына қарай лықсытып-лықсытып жіберді. Бірақ Жымықтың өзі де жігіт-ақ екен, жібермей сазарып бақты. Тексерушінің өңі күнде қалған шүберектей қуарып, қуқылданып кетті. Оның жүрегі айнып отырғанын көршілері де сезіп қалды. Сол секундта-ақ тексеруші табағынан кішкентай, әдемі, жылтыр жасыл қоңыз шыққандығы келушілердің бәріне тегіс жайылып кетті. Ресторанда жиі болып тұратын сайқы-мазақ әйелдер «жұқалтаң сарынын сыбағасын салған екен» десіп сықылықтап, ашық күліп жатты.

— Е, тексеруші енді асхананы жақсы тексеріп тұратын болды,— деп әр жерде-ақ гу-гу күлісіп жатты. Табалаушылар да табылды. Не керек, шіркін, «сексен бес көрейін деген жасым ба еді, ит быламық ішейін деген асым ба еді» дегендей, мұндай болады деп тексеруші үш ұйықтаса ойлап па еді? Тіпті жұрт табалайтындай бұл қызметін де жаман атқармайтын. Нақ осындай сәтте, «қайтер екен» дегендей асхананың табақшыларына дейін бірде бірі залға басын сұқпай қойды.

Жымықтың лоблыған жүрегі қабынан шығып кете жаздап лүпілдейді. Міне, бір табақшы әрең дегенде көрінді-ау! Тексеруші оған не дерін де білмеді. Ол көтерген тегерік толы тағамды көрші дастарханға таратып, отырғандардың сыбырынан кейін тексеруші жанына жақындады. Табақшы моншақтай жып-жылтыр әдемі қонызды көзімен көрді. Оның артынан зал меңгерушісі де жетті. Қоныздың тексеруші табағынан шыққандығынан ба, әлдеқалай осында болғандықтан ба асхана директоры да келді,

Қарны шермиген, көзі кілегейленген, бет терілерінің бәрі салбырап бос қалған директор. Исақ егде тартқан адам. Әсіресе бұғағы сиырдың әукесіндей салпылдап бос қалған. Осы бір сәтсіз минутте бұл да неше түрлі жаман ой ойлап тастады. Басқадан шықпай бұл қоңызы құрғыр қайдан ғана тексеруші табағынан шыға қалып еді. Басқалардың табағынан шықса, ары кеткенде кешірім сұрап, аспазға бір сөгіс беріп құтыла салар еді, әйтпесе тіпті «ондайлар бола береді» деп маңыз бермей танауын көтеріп тартпас па еді. Енді міне ертең трестен алар сөгіс, тіпті қызметке қауіп, бәрі Исақтың көз алдына елестеп, әйтеуір мұнын, тегін кетпейтінін біліп сасып тұр.

— Бұл қалай болды, жолдас директор!— деді тексеруші.

— Қайтеміз,— деді өзі де қылпылдап, қыл үстінде тұрған директор.— осылай болмай тұрмайды. Келушілер көп. Тамақ та шамадан тыс бүгін көп істелді. Көп нәрседе кемшілік болмай қоймайды.

Тексеруші өңі қуқылданып, реңсізденіп кетті. Шамасы жүрегі айнып кетті білем.

— Байқамайсыздар ма, мұндай масқараға жол беруге болмайды ғой.

Директор не дерін білмеді. Бір пәле болып кетпесе жарар еді. Мына залда отырған екі жүз адамның біріне түспей, қанатың да, тілеуің де кесілгір, құзғын қарғаның жемі болғыр жасыл қоңыз нақ тексеруші табағынан табылар ма.

— Осынын өзі әуелі қоңыз емес, қатты қуырылып, күйіп кеткен пияз болып жүрмесін.— деді директор әлде бірдеме ойлағандай түсін өзгертіп, күлген болып.

— Япыр-ай, неткен көрмес адамсыз. Ортасынан жарылып тұрған арқасын, тікендеген аяқтарын көрмейсіз бе? Мен ауырып қалсам қайтесіз. Масқара ғой, бұл.

Директор жылтыр қоңызды қалайы қасықпен іліп алды.

— Қоңыз емес қой, қуырылған пияз ғой,— деп танауының астынан бір қайталап қойды. Нақ осы бір сәтте тексеруші ашуланып қатты кетті:

— Қазір акты салып сіздерді прокурорға тапсырамын.

Бұл сөзді естігенде Исақтың денесі мүздап кетті. Трестін бұйрығымен тына ма деп тұрған нәрсе заң орнына бара жатса, оның өзінде тексерушінің өз басынан кешкені жазылса, пәле сонда болады ғой. Тексерушімен ерегісуге бола ма? Оның арғы жағы темір тор емес пе? Директор қоңызды алып, «бұл қоңыз да, пияз да емес қой»,— деп аузына қағып салды. Сөйтіп қышыр-қышыр еткізіп, қоңыздың жылтыр қанатынан тісін бір-екі тайғыза, бір жұтынып, қоңызды қылғып қойды. Исақ кенет ашуланып, дөрекіленіп. өзгеріп сала берді. Ол тіпті тексерушіні адам екен демей айқайлай жөнелді.

— Қайсы, қайсы қоңыз. Қызмет бабыңды пайдаланып қашан да қоқаңдай бересің. Қайсы, бағанадан бері жұртты дүрліктіріп отырған қоңызыңды көрсетші маған. Үнемі қоқанлоққы жасайсың. Жұрт, мына тексерушіні көрдіңдер ме? Маған пәле жапқалы отырғанын. Қайда қоңыз, қайда?

Директордың екі көзі шатынап, ашуланып қайнаған самаурындай бұрқ-сарқ етті.

Міне, пәле керек болса! Исақ Жымықты ішіп-жеп барады. Тексеруші болса не дерін білмей қатты састы, тіпті өзі өтірік айтқандай жаман ұялып отыр. Расында ол қоңыз емес пе еді деп өзіне өзі күмәнданды.

— Апыр-ай, жылтырақ қоңыздың өзі-ақ еді ғой,—деді де не дерін білмей. Бірақ енді оны немен дәлелдемек. Ол үндей алмай отырып қалды. Ал Исақ жылтыр қоңызды жұтуын жұтқанымен бір апта бойы ішкені ірің, жегені желім болып, тамақ іркілдеп көкірегінде тұрды да қойды,

1958





КИІЗ ҮЙДІҢ ҚҰДАЙЫ

Кәсіпорын бастығына берілген сырттай мінездеме

Осы мінездеме берілді, осыны ұсынушы Елемес Тоқаевқа. Сарысу аудандық тұрмыс комбинатының директоры. Малшылардың жағдайын білмегенімен мал өнімдерін жанындай жақсы көретін адам. Әсіресе, малдың етін, сүтін қатты қадірлейді. Қымыз ішіп қызара бөртіп, ет жеп екі иығынан дем алып жүруді жек көрмейді. Жалақысын да жарты ай сайын уақтысымен алып тұрады. Сағат күндізгі ондарда кеңсеге соғып кетпейді деген кісінің көзі шықсын. Бірақ қарауындағылардың істеп жатқан жұмысын ашық көзімен көріп қабылдады деп айтқан кісі болса, жағына жылан жұмыртқаласын. Өзі үшін басқаға қағазға қол қойдырмайды. Ақ қағаздың бетіне қанша ирек салса да бәрі өзінікі. Өтірік айтып не керек, ісінің бір жақсы жері осы. Біреудің үйін үптеп, ақшасын сүттеп көрген жері жоқ.

Бірақ сонда да жұрт, әсіресе, малшылар оны қатты қарғайды. Сарысулықтар оны Елеке дегенімен басқа жерлердегі малшылар оны келеке етеді. «Ішкенің ірің, жегенің желім болсын!».«Өзіңдікі өзіне бұйырмасын!», «Алғаның ас болмасын!» деседі олар. Естіген құлаққа жаман екен. Мұндай түрпідей сөздер естігенде кірпідей жиырылғанынмен амал не, жарғақ құлағыңды көп сөзінен қалай жасырарсың. Қарғыс атып, немесе қарғыстан қағынып өлген адамның моласын әлі ешкім көрген емес. Ал егер ондай адам өлер болса, Елемес Тоқаев бір-ақ күнде іші басынан асып, шытыр жеген өгіздей аунап, домалап әлдеқашан жөнін табар еді. Керісінше қарғыстар Елекеңнің қағанағын қарқ етеді: сарысулықтардың санағынан да, санатынан да қалып көрген емес мал сойылған жерден.

Жалпы Елекеңнің ерекше қасиеті, оған сөз дарып көрген жоқ. Оның бір құлағынан айтқан сөз екінші құлағынан ағып кетеді. Қарғыс түгіл, талай үлкен жиындардағы ескертпелер де оны елең еткізген емес. Сондықтан ішкені ірің емес, қымыз, жегені желім емес, жамбас, оның бәрі Елекеңе арда заманның ең жұмсақ ішке жағымды тағамдарының бірі — айтулы кондитердің қолынан шыққан торттай сіңіп, балдай батады. Қала берсе ырсиып піскен бас та, майлы жамбас та, қайқы бас қазылар да, қыстан қалған сүр оның сыбағалы үлесі. Одан ол Түскен емес, құсқан емес. Әлі бір қақалған жері жоқ. Тек бере бер, бере бер.

Мінездеме болған соң бір жақты кетпей, Елекеңнің бар «қадір-қасиетін» түгел айтқан дұрыс. Талас бойындағы қалың малшы алғанын адалдап алып үйренген жандар, бұл олардың әдеті. Егер қойы қоңды, түйесі қомды, сиыры әукелі, жылқысы жалды болмаса, олар ондай арық малды мемлекетке тапсырып көрген емес. Ал Елекеңдер малшынын киын да, қастерлі де енбегін көріп отырып оны қадірлемейді. Елекеңдер көз жұмбайға салатын бір жаман әдеті бар.

Мұндай мінездемеде оны дәлелдемесе бола ма? Мысалы ол басқаратын тұрмыс комбинаты малшыларға арнап киіз үй жасайды. Шынын айту керек, оның да уығы, керегесі, шаңырағы бар. Әрине, «ұрының қатыны өзіне лайықты» дегенді естігендеріңіз бар болар. Бұлар жасаған үйдің де таздың басына лайықты көбі болатынындай бау-шуы бар. Баяғыда түнде қорқып келе жатқан біреу алдынан қарайып көрінген үй сықылды жоқ бірдемені көріп «мынау үй ме, шошала ма, құдайдан бұрын осы ала ма?!» деген екен. Несін айтасыз. Елекеңдердің жасайтыны осы шошаланың ағайыны. Егер бұл мінездемеге сенбей көзімен көргісі келгендер Жамбыл облысының «Қаракемер» совхозының № 3 фермасына барсын. Былтырғы алынған үйлерді айтпағанда биылдың өзінде бұлар Елекеңдерден он шақты үй сатып алған. Оны Елекең бәлсініп зорға босатқан. Төрт қанат, бес қанат деген аты болмаса құрқылтайдың ұясындай. Егер сенбегендер болса. сол жерді бір шолып өтсін. Онда ол үйлер туралы түрпідей сөзден басқасын да естиді.

Елемес-ау, Елемес,

Қылмысың сенің еленбес,

Келер-кетер бастықтар,

Мәңгі қалар ел емес.

Өтірік қылман шын сөзді,

Тыңдасаңшы бір кеңес...—

деген өлеңді де құлағы шалады. Елекең осындай аңыз болған мекеменің басшысы.

Мінездеменің басында егер Елекең үй жасаушылардың ісін өзі қабылдады дегеннің жағына жылан жұмыртқаласын делінді. Олай дейтініміз бұл үйдің бағасы онша қымбат болса, керегесіне пайдаланғаны жас баланың шынашағындай шыбық. Елекең оны көрген жоқ. Көре тұрып жіберсе онда Елекеңнің көзін ақшел қаптаған. Ал уықтарды тезге салып қордаға көміп ешкім әуре болмаған. Қарағайдан тілінген рейкалардың екі жағын жонып уық ретінде ұсына салған. Елекеңнің мақұлдаған, оның бас инженері Қалымбетов ұнатқан уықты керегенің басына тат'анда ол ортадағы шаңырақты емес, айдаланы, аспанды көздейді. Әр тақтай-уық әр жаққа тартады. Ал бұл шошаланы тұрғызғанда ол әтеш болар тауық жұмыртқасындай сүйірленіп шыға береді. Ал айтыңызшы! Елекең сықылды көзі бар кісі осыны көрді деп айтуға ауыз бара ма?

Елекеңдер үйді ықтасын жерлерге арнап жасайды. Жел болмасын деңіз. Жел болса... Өй, айта көрмеңіз. «Түйені жел шайқаса, ешкіні аспанда көрерсің» дегендей, байырғы киіз үйді жел қозғаса, даланы жалғыз кезетін жасанды қаңбағыңыз осы болады. Бұл тымық

Талас бойында әйтеуір ілініп тұр, ал жамбылдықтардың Сарыарқаға жібергендері қайтер десеңізші. Ішін тартып ұлыған Сарыарқаның асау желінің өтіне қалай шығар екен!? Осыны ойлап салуға сағанағы, шаншуға қаламданбаған тақтай-уығы келмей жатқанда малшылар Елекеңді қарамағанда, айналады деймісіз. Тоқаев пен Қалымбетовтің өндірістік талғамы осындай жылымшы екен. Ал Сарысу тұрмыс комбинатын басқаратын Жамбыл тұрмыстық қызмет көрсету басқармасындағылар әзірге киіз үй жасалынғаны туралы мәліметті жинап отырған көрінеді. Мұнын өзі Елекеңдердің ақ дегені алғыс, қара дегені қарғыс болады деген сөз.

Олар жасаған үйлердің киізі де жетпей, елік ауызданып кетеді. «Терісін сыпырған түлкі қабырғасындай ырсиып тұрғанын шіркіннің» деп тракторист Нұржауовтың айтқанын әттең Тоқаев пен Қалымбетовтер естісе-ау, шіркін. Бірақ талай айтылғандықтан, талай естігендіктен олардың құлағы осы кезде көңге айналып кеткен. Сонымен ши кереге, қарағайдан жонылмай, тілінген тақтай уықты үй уыққаптай шоқия қалғанда, шошымай тұра алмайсың. «Ет дегенде бет бар ма?» дейтін Елекеңнің ет, май жасаушыларға жасаған үйі осындай.

Мінездеме Тоқаевқа және оның қызметтестеріне облыстық, партия, совет орындарына ұсынуы үшін берілді. Малшылардың арасында болып, үйді көзімен көрген мінездемені құрастырған Тоқаевты қатты құрметтеуші Балбақтың өзі.

1967





ТАҢҒЫ ТАУЫҚ

Бәріміз де шошып ояндық. Жазғы таңғы тәтті ұйқы шайдай ашылды. Зар қаққан есіктегі қонырау шырылдап алып барады. Безгек болған адамдай безек қағады. Қоңырау көмек бере қоймаған соң есікті қолмен тарсылдатты. Балалар да үрпиісіп, былшықты, ұйқылы көздерін жыртитып ашқан болды. Бадырақ көздер бақырайып кетті.

— Бұл кім?

— Ашшаңдарды, сонша! Елсізде отыр ма едіңдер? Мен Кәрима ғой.

— Ойбай-ау, таң атпастан...

— Ей, ұйқыдан өлген адамның моласын көрген жоқпын. Түнімен кірпік қақпаған мен де тұрмын ғой.

— Көршінің әйелі. Не болған сонша, байғұсқа. Әлде краннан су кетіп, үйін алып кетті ме екен. Мүмкін Керімбаймен керілдесіп қалған шығар. Ойбай-ау, жаз айы ғой, Керекең жоқ, демалыста еді ғой.

— Аш, шырағым, аш!

Таныс емес үн. Есік ашылғанда екі көзі үңірейіп, Kipнелеп қалған адамдай кірбиіп Кәрима көрінді. Басы дода-дода. Арғы жағында судан қалған егіндей әр жерде біреуі бар, селдір сақалды біреу тұр.

Ол Кәримадан бұрын амандасып, жалбарынып алып барады:

— Амансыз ба, айналайын. Денің сау...

— О, тоба! Құзғын сәріде құлқындап бұларға не болған? Әуелі арғы жағында тағы біреу көрінеді. Қыз бала. Кәрима кейіп сөйлей жөнелді:

— Әлгі Керекең, керіліп курортта жатып алып тотанаққа мені тастап кеткенін көрдің бе? Сендердің үйлеріңе келіп жүретін қортықтың аты кім еді? Жас доктор дейтін едіңдер ғой.

— Ойбай-ау, атап айтсаңызшы. Мен көбін білемін ғой.— Кәриманың артында тұрған селдір сақалға жан бітті.

— Пәлі, рахмет! Кәрима қарағым, осы баланың өзіне жабыс. Дәмдес-тұздас болған көршім екен. Дүниеде көрші ақысы киын-ды.

Тұра тұрыңызшы, қосамжарламай.— Кәрима шал байқұсты қағып түсірді.

— Қойдым, шырағым, қойдым. Жалғызымды..,— Әлгі бір арығын айтамын.

— Ойбай-ау, жасы көп қой олардың. Серік, Зәки, Жүрімбек, Аққал... Ғылым докторларының жас дегендерін тізіп жөнелдім.

— Қарағым,— деді шал,— тіпті іздегенім өзін екенсің ғой. Бәрін де біліп тұрсың. Енді маған басқаның керегі жоқ. —Кәрима ойланып қалды. Осылардың ішінен керегі қайсысы екенін есіне түсіре алмады ма, әлде қайта атағысы келмеді ме, сұлқ тұр.

— Ау, Кәрима, мен ұйықтаймын, шаруаңды айт!

— Мына көршің үшін,— деді Кәрима өзін сұқ саусағымен нұсқап сәлден соң,—әлгі докторыңа біреуге сәлем айтқызсаң қайтеді. Зоовет институтта істейтін Жәкен соның үйінен шығып бара жатқанын бұрнағы жылы Керімбай көріпті. Ал мына біздің шалдың баласынан емтихан алатын Жәкеңнің жандай досы көрінеді.

Әңгіменің төркіні түсінікті болды. Селдір сақал шалдың қыз баласын оқуға түсірмек. Қабағым түсіп кетті білем, шал қипақтап қалды.

— Япырмау, ерте ғой әлі.

Осылай бір түлкі бұлаңға салмақ едім, олар мені жұмсап қалды деп ойласа керек, ішін ақтарып салды.

— Ойбай шырағым-ау,— деді шал,— қазір институт жағалағандарды табу қиын. Айта қойсаң, үйіне бара қояйық.

— Телефон бар емес пе?

— Ойбай, шырағым-ай, ондайлар трубканы көтермейтін болған.

— Miнe, керек болса! Тіпті бәрі оңай. Айта ғой, бара қояйын, сөйте ғой. Халім мүшкілге айналды. Былтыр фельетон жаздың деп бірсыпыра жекжатым өкпеледі. Енді Miне жалғыз көршім Кәрима тұр. Қылп-қылп етіп қыл ұшында тұрмын. Селдір сақал да, Кәрима да, байқаймын, бүгежектей береді. Ойланып қалдық. Ақыры түсіндірмек болдым.

— Ойбай-ау. бала өзіне сенбесе не болады?

— Ой, шырағым-ай, «түйесі жоғалмағанның ақылы түгел» деген осы да. Әлі басына келмеген екен. Шырағым, сонау жер түбінен — Көгілдір Көкшеден өзіндей азамат бар деп келдік қой. Ер мойнында қыл арқан шірімес деген...

Қыл арқаның құрысып деп тұрмын ішімнен. Менің ойымнан кетпей тұрғаны әлі ашыла қоймаған танғы ұйқы. Ұйқымнан да қалдым. Ол арқаның тұзақ болып түсіп талайды қылғындырмасына кім кепіл. Ақыры Кәрима қайта сөйледі:

— Ішшай деспеген көрші едік қой.

— Ойбай-ау, мен олардың тек атын білемін ғой.

Көршім теріс айналып, есікті тарс жапты. Құтылдым білем. Көзім қайта жұмыла бергенде қоңырау қайта безектеп кетті. Тағы Кәрима.

— Нан беріңдер, үйде нан таусылып қалды. Магазин жабық.

— Тағы не керек бір-ақ айтшы.— Нанды алып Кәрима кетті. Қисыны келмегенде іс осылай болады. Төсегіме жақындай бергенімде телефон шырылдап қоя берді:

— Мен тыңдап тұрмын.

— Ә, Балбақ. Асықты бірге атыстық. Допты бірге қағыстық. Оның үстіне жеті ата болған жекжатпыз. «Ата тамырдың арты дау» деуші еді, екеуміз одан әлі аманбыз. Менің бір балам оқу бітіріп еді.

— Ойбай-ау...

— Оныңды қой, оныңа болмаймын,— дейді телефоннан шыққан майлы күйе жабысып,— он жеті жыл орталық газетте істеп он жеті кісінің атын білмесең сені несіне малданамыз. Кәзір үйіңнен басайын деп тұрмын. Осы үшін елден арнайы келдім.

Міне, керек болса! Көршімнен жаңа құтылғанымда өлердегі сөзін айтып Өміртайдың келе жатқаны мынау. Көршімнің көрмес болып кеткені анау. Бір қызығы он бір жылдық бітірген қызы бар өз ағайым үндемей жатыр. Салмақты артынан салайын дей ме екен, әлде ол да біреудің есігін торып жүр ме екен. Қайнысын жетелеп келіп өкпелеп кеткен апам да осылай таңсәріден келіп еді. Немене бұлардың бәрі тауық болып кеткен бе? Мезгілсіз шақыратын тауықтар ғой бұлар. Ондайларды қазақ жұлушы еді-ау. Көршімізбен біздің жағдайымыз осындай, оқушы. Сіздің үйде ондай таңғы тауық болған жоқ па? Қаншасы командировкамен, қаншасы демалыспен келді екен. Әттең шіркін жұл... ұйқымды айтамын да әншейін. Әне қоңырау... жұлар ма еді, осыны,

1966





АЛТЫН ЖҮЗІКТІҢ ИЕСІ

Медицинаға белгілі аурудың саны әзірге үш мың қырық болса керек-ті. Ал ауыратын адамдар да бір-біріне ұқсай бермейтін үш мыңнан әлдеқайда көп мінезбен келіп ауруханаға жайғасады екен. Олардың ішінде кеселі жанын жегендіктен амалдың жоғынан келгендері бар сияқты, кейде желкілдеп, біраз күн әзір тамақ, әзір төсек үшін келетіндері де болатын көрінеді. Шынында ауруханаға бір кіріп алған соң ерінгендіктен өтірік ыңқылдай қойсаң беті-қолыңды да біреу жуып береді емес не: Шамасы ондайлар аурухананы жетік зерттеген адамдар болса керек.

Өлетін бала молаға қарай қашады» демекші, cay жанына ауру тілеп жүретіндер бар дегенге сенгің де келмейді. Дегенмен пендеміз деңіз. Түрмеге де, ауруханаға да қаланып баратындарды (екеуі де адамды түзетеді ғой) естігеніміз болмаса көргеніміз жоқ-ты. Әйткенмен нақ сондай «ауру» болмағанмен біреулердің «зерттелу» үшін түскенін көргенім бар.

Науқас адамдардың әдеттегі ермегі бүгін ауруханаға кім келді, ол қандай науқас, дерті қатты ма, әлде еркелік пе, жасы қай құралпы, қызметі, лауазымы кім, немесе әйел болса ол кімнің әйелі, әдемі ме екен, өз мансабы жоқ болса, күйеуі немесе әйелі не істейді екен, кеткендер болса белгілі, науқасынан қай шамада жазылды, айығып кете ме, әлде үйіне барған соң о дүниеге аттана ма, қанша күндік, немесе қанша сағаттық өмірі қалды, тағы тағылар.

Аяғымыздан жүретіндеріміз түскі асқа асханаға жиналғанымызда шеткі столда отырған гастриті ішін әлеп-жәлеп, ішкен-жегенін бойына жұққызбай қойған инеліктей арық, жанындағы әйелдің жартысындай Ғалия жүректі май басып кеткендіктен демін екі иығынан алып отырған, өзі де шоқыдай дәу әйел Күміске бұрылып:

— Менің палатама жаңа келген әйел тамақты алдырып ішетін болды. Сізбен науқастас болмаса кімге айтарсың — деді.

«Науқастас» деген сөз көңіліне шық ете қалған Күміс қылт ете түсіп, тіл қатпады. Науқастас! Не дегені ол? Мен мұндай ауруды құдайдан сұрап алыппын ба деп отырғандай. Тырсылдап жарыла жаздап қалды. Мұны байқаған ауру бәрінен қатты болса да, бөрілікпен арығын сыртқа білгізбей қампайып жүргем көңілді Асан осы қырғи қабақ кикілжіңді жойып жібермек болды:

Екеуіңше емделсе тез жазылар.— Бұл өзі де ызаға булығып отырған Күміске жаман тиді. Ол Асанды бастырмалатып кеп берді.

Ішіп алған тораңғыдай болмай жоғалшы, әрі. Өлейін ден тұрын сенің күлкің қай жеріңнен келеді.

Асап шамданған жоқ. Жұртпен қосыла күлді. Күміске батып отырғаны «Екеуіңше емделсе» деген сөз. Өйткені осыдан үш күн бұрын таңертеңгілік айналыста дәрігер Күміске де, Ғалияға да қатты ескерту жасады. Өйткені Ғалия арық болғандықтан аз да болса ішкен тамағым бойыма сіңсін дейді екен де, тамақ іше салысымен жата қалады. Ондағы ойы ішіме май байлансын дейді. Бірақ содан ұйықтап кетеді де, ішкен тамағы (өзі ауру іш қой) қорымай кілкілдеп жүрегінің басында тұрады, сондықтан келесі тамақ батпайды. Сөйтіп жүдейді де жүреді. Ал Күміс болса, оның жағдайы мүлдем бөлек. Ол тамақ іше салысымен аулаға шығады да, содан бір отырмай жүріп алады. Ондағысы тамақ май үстіне май бітірмесін деп қауіптенеді. Оның бәрі дұрыс-ақ. Бірақ ол келесі асқа келгенде қарны ашып зорға жетеді де, берген сыбағаны сыпырып-сиырып соғып алады, тіпті қосымша сұрап ішеді. Содан күн асқан сайын Ғалия ілмие түседі де, Күміс күмпие түседі. Жаңа Асан сөзіне ашуланғаны да осы еді.

Нақ осы бір кезде әдейі осы әңгімені үзіп жіберейін дегендей ауруханаға соңғы келген әйел Ғалияның көршісі ашық тұрған асхана есігінің алдынан өтіп, осы жерге орнатылған телефонмен үйімен сөйлесе бастады.

— Сенбісің? Мен Тұрған ғой. Мынау аурухананың тамағының тамақ сиқы жоқ екен. Торттан басқа түк жемейтін байқұс басым, жаңа көк сорпаны ішпей тастап шықтым. Сен балалардың қолынан шоколад түсіруші болма. Олар шоколодтан басқаны жемейді ғой...

Мына бір сөздер асханада отырғандардың бәрін елеңдетіп-ақ тастады. Елеңдемеуге болар ма!? Мынау шамасы періште шығар. Өзі торттан басқа түк жемесе, балалары шоколадтан басқаны аузына алмаса, ол дүниеде болмаса бұл дүниеде жоқ хордың қызындай бір сәулем болып шықты ғой.

Ауру болса да отырған еркектердің біразы жаңағы періштені көруге дәлізге тамағын тастай шықты. Ауыздары шөпшеңдеген әйелдер де тамақтарын шала ішті. Тіпті, олардың алдындағы астарын ішуге мүмкіндік бермей сайқымазақ Асан да дегбірін алып болды.

— Қалай ғана торттан басқа тамақ ішпейтін сәулемді көрмей қаласыңдар. Өй, өңкей арық тоқтыға ұсаған байқұстар, капуста сорпаны ішіп, сәбізді қоянша кеміріп өліп барады ғой. Тарелканы жеп қоймақпысыңдар!..

Асан сөзінен кейін асханада Күмістен басқа ешкім де қалмады. Бәрі де дәлізге шығып Тұрғанға бір-бір қарап жымиып қойып, аяңдап кете барды. Тұрған жап-жас келіншек. «Бұрынырақта астықты қаппен тасыған кезде қалған-құтқан дәнді салып қоятын үлкен дағаралар колхоз қырмандарында тұрушы еді. Нақ сондай қолпиып тұр. Шынында торт қана жеген адамдай. Ұзыны мен көлденеңі бірдей болып телефонға жабысып қалған. Екі қабат болмаса да беті секпілденіп, ноқталанып кетіпті. Жазды күні тары істегенде былғауыш ұстап тары қуырып отырған әйелдер бір жағынан бетін от, түтін, күйе шарпып, бір жағынан күн қақтап қарала-торала болып кетуші еді. Бет-жүзі нақ солардай. Қазір ғана қазаннан қуырып алғандай. Торттан басқа тамақ жемейтін, жел тимеген салқын үйден шыққан адамға ешкімнің көзі тиіп, сұғы өтпейтінін бәрі де сезді.

Тұрғаннан жұрттың көңілі шиткіп қалды. Дегенмен оны емдейтін дәрігермен бірге мен де зерттей бастадым.

Тұрған күніне үйіне екі мәрте телефон соғады. Шамасы түсте ері кызметте болады білем. Екі ұл, екі. қызының бірін шақырып сөйлеседі. Науқас адамдар ол кезде Тұрған сөзін асханада отырып естиді. Ондағы сөздің бірі (алғашқы күнгісі) былай келді:

— Жөкең сенбісің. Бұл мамаң ғой. Қарындарың ашып қалған жоқ па? Көкең әкеліп қойған шоколадты күйсетіп соға беріңдер. Көкеңе кешке айтармын, бірнеше қорап әкеліп қой деп. Жөкең серванттың ортаңғы суырмасында менің алтын жүзігім тұр. Сен оны алып лақтырып тастап жүрме. Ұйықтайтын бөлмедегі үлкен күзгінің алдында менің алтын сағатым тұр, әлгі Сәулеге айт, қолыма салам деп түсіріп алып жүрмесін. Өзінің алтын сағатын салсын...

Тұрған шаршап кетті білем, үйімен сөйлесуге телефон күтіп тұрғандарға қарап, орындықты қойып жібер деп ымдады. Тіпті оның бағанадан бері қалай тұрғанына, жалпы қалай жүретініне таңданып қалдым. Аяғына көзім түсіп еді шидиген балтыры анау, молдау жаралған денені қалай көтеріп тұр екен дерлік. Орындық алып беруге Асан дайын екен. Лып еткізді. Ол жөңкеріліп зорға отырды да, телефонға енді кіші ұлын шақыртты.

— Саматжан, мен мамаң ғой. Сен үстіңе анау Берлиннен алдырған костюміңді кимей-ақ қой. Ленинградтан алдырғанын ки. Айнаның алдындағы менің дүррі-гауһар сырғаларыммен ойнама, оны ұстама...

Артқы жағымдағы біреудің күбірі көңілімді бөліп жіберді. Асан екен. Санап отыр:

— Үйінде серванты бар екен. Бір. Оның ішінде алтын жүзігі тұр. Екі деңіз. Айна алдында алтын сағат бар, үш...

Жұрт ду күліп жіберді. Бірақ Тұрған өзінше сөйлей берді.

Кешке қарай сайқымазақ Асан жұрттан бұрын телефон жағынан орын алды. Өзінше келсе де, әлде алтын жүзіктің иесінің сөзін тыңдағысы келсе де бәрі тізіліп қалыпты. Кезек Тұрғанға келгенде бағанадан бері дабырласып отырғандар тына қалды. Тұрғанның май басқан бырбық саусақтары телефон тегермегін айналдырды:

— Алло, Ескен, мен ғой. Аманмын. Өлер болдым. Ішім пысты. Маған бір кітап әкеп бер. Түу екі мың том кітаптың ішінен қолыңа түк түспей тұр ма? Ілінгенін әкел. Сен қай костюміңді киіп жүрсің. Анау арзан екі жүз сомдықтарын-ақ кисеңші. Қарап жатыр ғой. Не білуші еді. Мен ауруханадан шығарда анау австриялық костюмді әкел, жоқ, жоқ оны әкелме. Әлгі жапоншасын әкел. Менің алтын алқамды шифоньерге тыға салшы...

Естігендер Тұрғанға бір-бір жымиып кете бастады. Бұдан кейін ауруханада ол телефонмен сөйлескенде қасына ешкім бармайтын болды. Шамасы Тұрған үйінің дүниесін тегіс біліп болса керек.

...Күн жексенбі болатын. Ауруханадағылар аулаға шығып демалып отырысты. Бұл жерге Тұрған да шығып келе жатты. Ол жолшыбай әркімге әлденені көрсетеді. Науқастар үндемей қарсы алды. Маған таяу отырған Асан мені түртіп қалды. Ойда жоқта бүйірімнен тиген түрткіден шошып қалып, жалт қарадым. Тұрған Ғалияға келіп:

— Тісімнің коронкасын қара, түсіп қалды. Екі алтын тісім бар еді ғой, біреуі,— дейді. Ғалия тіс жарып ләм демеді. Жұрттың бәрі Тұрғанның түсіп қалған тісінің коронкасын (әлде өзін) тамашалап отырғанда науқастармен бір еркін әңгімелеспек пе, әлде әдейі бір шаруасы бар ма, бас дәрігер келді. Ол жұрттың сыпыра сырқатын сұрап отырды. Кезек Тұрғанға келгенде аузы жылдам Асан:

— Науқасы қатал, бұл кісінің — демесі бар ма. Мұны естіген Тұрған шошып, шоршып түсті:

— Сіз қайдан білдіңіз?— Тұрған дәрігерге ауруын ұзақ әңгімеледі. Бірақ дәрігер де, басқалар да оның науқасына түсіне алмады.

— Әйтеуір дерті қатал,— деді Асан қоймай.— Тамақты палатаға алдырып ішеді, аулада жұрттан көбірек қыдырады, көбірек сөйлейді.— Дәрігер Асан сөзін естімеді. Тұрғаннан қайта сұрады:

— Сонымен сіздің науқасыңыз не болды?—деп күлді ол.

— Басым, белім, сегіз көзім... жіліншігім...

— Дерті — мақтан, тым қатал...— деп жіберді Асан.

Дүйсенбі күні Тұрғанды бас дәрігерге шақыртып кетті. Бұдан кейін оны ауруханада ешкім көре алған жоқ. Арманды жері осы болды.

1967





ӘКЕСІНЕ ТАРТҚАН КІСІ

Абай мектебіне жаңа келген мұғаліміміз салдау жігіт екен, тақиясын бір шекесіне киіп, қолына үкілі домбыра ұстағанды тәуір көреді екен деген сөз ара-тұра естіліп жүрді. Мектептегі өзінен оқитын қыздарға да көз қиығын тастап, қырындап қояды екен десті зыпылдақ ауыздар. Бір күні «әлгі мұғалім Әдишаға сөз айтыпты, бетім-ау», деп Тұрған жеңгей аузын сылп дегізді. Қайдан ғана естіп қояды десеңізші сақ құлақтар-ай. Мұндай сөздің ең алғаш осы Ұртазыдан ғана естіген Әдиша шошып кетті. «Мұныңыз қалай? Мен сіздің шәкіртіңізбін ғой, тіпті жаспын ғой» деген сөздерін де айтып еді ол бірақ. Әдиша өзін сыртқа тепкен сайын ұстазы жақындап, майлы күйеше жабыса түсті. Өлердегі сөзін айтып, жалынды да, тырнағын да жалап-жалап алды. Ол болашақтағы болжауын айтып, қолы Әдишаға жетсе, өзін қандай бақытты адаммын деп санайтыны, екеуі қосылғаннан кейін сондай тату-тәтті тұратыны жайында сумаң қағып, аузы-аузына жұқпай айтып жүрді.

— Мен сені алмай қоймаймын, әкеме тартқан ұлмын,— деп те жіберді ол.

Бұған Әдиша мән бермеді, оқуын оқи берді. Ұстазы онда да қойған жоқ, арқаңды алыстан орағытып, тұзақтың бір ұшын Әдишаға тастап жүрді. Әдишамен бірге оқитын сабақтас қарындасынан: «Құлап барамын, жанып барамын, отқа түсіп өртенгелі тұрмын» деген сөздерді айтып талай-талай хат жазды. Арсыздыққа салынып, кейбір хаттардың аяғына, «сенің болашақ күйеуің» деп қол қойып та жүрді. «Әкеме тартқан ұлмын» дегенді де қайталай жүрді.

Бұдан кейін Әдиша біліп тұрған сабағына «жаман» баға алатын болды. Амал не, құдай ағасын осылай бұзып қойды. Әдишаға келгенде ол екіден басқа цифрдің бәрін ұмытты.

Көктемнің көрікті күндерінің бірінде клубта «Аманкелді» кинофильмі жүріп жатты. Батырдың өмірі жайындағы фильмді көруге көп оқушымен бірге Әдиша да келді. Картина аяқталғаннан кейін, басқыштан түсіп келе жатқан қызды Ұртазы шап беріп қолынан ұстай алды. Бұл кезде балалар тарап, адам саябырлаған да екен. Тіпті Әдишаның білегіне оның қолы жабысып қалғандай. Әдишаның қай шамада жұлқынғанын кім білсін, шынымен жұлқынса құтылар еді ғой, әйтеуір бұлқынып ештеме өндіре алмады. Ұртазы әйтеуір Әдишамен бірге ере кетті. Көрген көз, естіген құлақтар солай деп жүрді...

Тағы бір күні Ұртазы Әдишаға үйленіпті деген сөз естілді. Жергілікті «Социалистік құрылыс» газетінде Ұртазының феодалдық-байшылдық сарқыншақтан арыла алмай жүргендігі әшкереленіп мақала. басылды. Ол бұл жерде айласын асырып, Әдишаны алдап Омбыдағы туыстарына жіберді.

— Әкеме тартқан ұлмын, мені ұстай алмайды,— деді ол.

Ақыры, іс басылып, із суыған соң, екеуі ерлі-зайыпты кісі болып тұра берді.

Ұртазы армияға кетті. Әдиша оның аман келуіне тілектес болып сарғая күтті.

Ұртазы келгеннен кейін бұрын бір үйде екеу болса. енді бесеу болды.

«Қартайғанда кәрі боз жорға шығыпты» дегендей, әкесіне тартқан ұл төрт баланың әкесі болғаннан кейін бұзыла бастады. Содан ол табан аузында Қарағандыға көшпек болды. Оның мінезіндегі өрескелдікті байқаған Әдишаның әкесі: «Шырағым, Ұртазының сөзі қырық құрау, тоқсан тарау, қайсысын ұстарыңды білмейсің, қаңғып қалып жүрме» деп, қызына ескерткен де еді. Бірақ. Әдишаның көп жылдан бергі үйренісіп қалған ет жүрегі оны қимады. Қарағандыға бірге кетті.

Қарағандыға келген соң Әдишаға Ұртазының тағар міні көп болды. «Қалай болса солай жүресің. мәдениетің жоқ», туфлидің екшесін қисық басасың шашыңды «былай, нетіп, бұйралатып қоймайсың», тағы тағылар.

— Ана Зияны көрдің бе? Қандай әдемі, сондай неге болмайсың?— деді Ұртазы әйеліне.

— Ондай болу былай тұрсың оған ұқсағым да келмейді! —деп Әдиша кесіп айтты.

— Неге?!

— Зияға ұқсап әйелі бар адамға жармасуға менің арым жетпейді. Ондай некебұзарлықты, арсыздықты соған ақ бердім.

Әдиша бұл кезде Ұртазының Зиямен көңіл қосқанын сезіп те қалған еді. Баяғы «өлдім-талдымның» аяғының көпке бармағанын, осал, жасанды махаббат екенін енді сезді...

Осындай қырын кеткен күндердің бірінде Жаңаарқадан Зия Алматыға кетті деген сөз дүңк ете түсті. «Арқадан қызы сұлу бай көшті деп Торғауыттан байталмен Қодар салды» дегендей Қарағандыдан Ұртазы да аттанды. Аздан кейін-ақ Әдишаның атына Алматыдан хат келе қалды. Балалардың әкесінен шығар деп ойлады ол. Бірақ, бұл жолы Ұртазы балалардың әкесінше емес, жай бір таныстарша сүлесоқ хат жазыпты. «Сен балалардың апасы болып отыра бер» деп қойыпты бір жеріне.

— Мен әкеме тартқан ұлмын. Айтқанымды келтірмей қоймаймын.

Ұртазы қайтадан Қарағандыға келген соң:

— Сен бәйбіше болып отыра бер, төрт балаң бар, енді саған не керек, мен өзім сүйген жас Зиямен қызық өмір сүрейін,— деп ол бірде, бет-аузы қисаймай тура кетті.

Әуелде Әдиша мұны қалжың шығар деп ойлады. Бірақ бұл ойып емес, шын болып шықты. Кінәлауға түк таба алмаған Ұртазының Әдишаға тағар міні мынау болды: «Сені алғанда өзіме тартқан ұл табар деп алып едім, сен ылғи қыз табасың. Бәйбіше болып отыра бер десем, көнбейсің, бұл қорлық дейсің төрт баламен шұбыртып сені кім алады? Тастаған сүйек көзіңе тимей, жүр қаңғып!»

Осы әңгіме болғаннан кейін де «бір күнгі жолдасқа — қырық күн сәлем» деп. Әдиша оны бір жыл күтіп отырды. Ақыры, баяғы күйіп жанған шокта қоламтаның жылуы қалмаған соң ол төркініне көшіп кетті.

Ұртазы үйде отырғанда «әкеге тартқан ұлмын» деген мақтаныш сөзін расқа шығарды. Әкесі де бірін алып, бірін тастап, төсегін сегіз рет жаңғыртқан екен. Егер Ұртазының өзі айтқанындай, әкесіне тартқаны рас болса, Зиямен де тұрар-тұрмасы екіталай. Дәл айтқанда оның да шамаданын арқалар күні алыс емес шығар десіп жұрт артын бакты.

Сол Ұртазы қазір Қарағандыдағы Жамбыл мектебінде істесе керек-ті. Бұл — анда-санда балаларына ақша жіберетін жұмыс орны. Ол мұғалімдердің білімін толықтыратын институттан алатын ақшаны ешкімге білдірмейді. Баяғы Әдишаны алдағанындай бұл кезде балаларына да ұстатпайды. Бухгалтерияны тоқсан алдап, неше құбылады, кейде тапқызбай кетеді.

— Апа, әкем қайда?— деп сұрайды балалары Әдишадан. Ол жауап бере алмайды, мұңайып төмен қарайды. Оның орнына :

— Сенде әке сықылды әке бар ма еді, сендерді көзі қиып тастап кеткен мейірімсіз біреу дағы ол. Несін сұрайсыңдар оның,— дейді нағашы шешесі жиендеріне. Рас-ау, біреу емес, төрт баласын тірі жетім етіп, көзін жаудыратып тастап кеткен мұндайларды қалай әке деп айтарсыз.

Қоян көжегін туған соң қордаға көмеді екен де, «қанжығада көрісерміз» деп қорданы бір теуіп зытып кетеді екен. Ұртазы да көжегінен безген қояндай біреу болып шықты.

Ол ол ма, енді Зия да чемоданым арқалапты. Нағыз әкесіне тартқан ұл екен, шіркін Ұртазы. Шамасы сегізге бармай тоқталмас, сірә!

1967





МЫСЫҚ ТҰТҚЫНЫ

Көршінің халін күнде сұрап тұру абзал деседі халық. Бірақ, өмірде олай бола бермейді. Көршімен күнде кездесе алмайсың. Тірі кісі тіршілігін істеп кеткен болар деп саласың. Дегенмен көршінің де көршісі бар. «Ауыл үй болсақ болалық, аяқ-табақ ауыспалық» деген екен безер көршінің бірі. Керісінше, ыдыс-аяқ емес, ішек-қарын араласып ми-ми болып жататын көрші қанша. Бірінің асын бірі түгесіп, бірінсіз бірі тамақ іше алмайтын татулары да тіпті көп. Арасында некесі бұзылатындары да кездеседі. Кірген-шыққаның аңдып, ін аузынан тышқан аңдыған мысықтай болып отыратын алакөз көршілерді естігенде «сақтай көр құдай сайтаннан» деп жағаңды ұстайсың. Ал қалалы жердің көршісі — көбіне сен де аман, мен де аман, сұлу торы аттай, аралас-құраласы аз.

Ал Ермек пен Ерданның көршілігі тіпті сыпайы. Аман-сәлемі түзу. Таңертең: «амансыз», кешке жақын: «қош болыңыз!» Есіктес отырып-ақ екеуі де араласпайды, екеуі де өздерінікі өздеріне мол жететін болғандықтан майлы күйенің жұғыса кетпейді. Кейде дүрдараз кісідей дүңкиісіп жөнеледі. Соңғы күндері Ерданның екі иығы салбырап ұнжырғасы түсіп кетті. Өзі ыңыршағы айналып, іші-ішіне қабысып, солма болған түйедей арықтап бара жатты. Ерданның әйелі артиска еді, командировкада көбірек болады. Мұны Ермек көріне-көзге соның болмауынан көрді. Тіпті бірде Ермек әйеліне «Ерданды бір тамаққа шақырсақ қайтеді, жүдеп барады» деп те қалды. Бірақ әйелінен күтпеген жауап алды:

— Қойшы, сол мысықтардың папасын!— Не деген сөз, бұл? Мысықтардың папасы дейді. Мысығы несі? Айтқандай Ерданның баласы жоқ сияқты еді ғой. Кіріп-шығып жүретін бала болмағандықтан ба, Ерданның үйінің есігі мәңгі жабық тұратындай. Тыбыр еткен жан болмайды. Тек кейде осы үйден мезгілсіз кездері әлдененің бақырған даусы шығады. Таңданарлық дауыс. Ермек өз балалары қорқады деп оны тісінен шығармайды. Ал әйелінің Ерданды қонаққа шақыруға қарсы болғанын Ермек басқаша ұғады. Артисканың қызметі кешке, өзі тым шамадан тыс паң, бетіне жаққан бес батпан бояудан кейде жылтырап көзі ғана көрінеді. Әредікте көрінгенде ерні зорға жыбырлайды. Несі бар, мінезі де. «Қайнысына өкпелеген қайынағасына сәлем бермейді» дегендей ол үшін шайпау сөзі тимеген Ерданды жазғыруға бола ма?

Жаздың жадыраңқы күнінің самалды кешінің бірінде Ермек есік алдында дем алып отыр еді. Жанына аяңдап Ердан келді. Ауыз екеу болған соң сөз анасы құлақтың естіген-білгендері төгіліп бір кетпес пе! Әңгіме командировкада ұзақ болатын Ердан әйелі Тамиллаға соқпай өтпеді.

— Әйелің ұзақ командировкада болып жүдеп жүрсің ғой,— деді Ермек. Ердан тіл қатқан жоқ. Қабағы шытылып кетті де, қайта жазылды. Бірақ ұзақ отырыста қанша сақтық істегенмен сөз қайта соқпай қоюшы ма еді. Ермек:

— Тамилла өлі ұзақ бола ма?—деп қалғанын өзі де байқамады. Ердан қатты күрсінді. Ермек айтып қалғанына өкінді. Ердан сол үндемей отырды да, аздан соң сөйлеп кетті:

— Менде бір өмір бар деп ойлайсыңдар, ә?! Мен мысық күтуші емеспін бе?— Ермек сасып қалды. Шамасы Ермектің әйелінің сөзін біреу жеткізген ғой.

— Ғапу ет, Ердан, мен олай деген жоқпын ғой.

— Жоқ. жоқ. Қысылма, Ермек. Жүр біздің үйге кірейікші. Ең болмаса үш жылда бір кірсеңші.

Екеуі Ерданның үш бөлмелі үйінің есігін ашты. Іштен әлдеқандай қаңсық, күлімсі иіс шықты. Ермек ұмытпаса мұндай иіс зоопарктегі аңдардан шығушы еді. Ол тұншығып бара жатқандай сезінді.

— Терезеңді ашшы, Ердан.

— Ойбай-ау, көрші, оған мен байғұста мүмкіндік бар ма? Қазір көресің.

Есігі ашық тұрған тура бөлме асхана болса керек-ті. Ердан қонағын соған бастады. Қаңсық иіс жаңағыдан күшейе түсті. Ермек табалдырықтан аттап кіргенде қызыл масатымен қаптаған диванның үстінен үлкен тарғыл мысық атып тұрып, керіліп, құйрығын қоқайтып. көзін бажырайтты. Сақсиған екі тісін көрсетіп, аң патшасы арыстанның тұқымы мен тарғыл мысықтың үстіне басып кірген қандай надан дегендей тарғыл-тарғыл даусымен мәуілдеді. Кәдімгі жабайы мысықша Ермекке бақшиып, ырылдап та қояды. Тарғыл жүннің бәрі дүрдиіп, әп-сәтте бараққа айналып кетті. Мысық екеш мысықтың өзі айбаттанғанда адамның зәресін алады екен. Мына тарғылдың даусымен кресло үстіндегі көпшіктен тағы да дәу көк мысық түрегелді. Бұл Ермекті бөтенсігенін жасыра алмай сақсиып, ырылдап үсті жабулы стол астына қойып кетті. Ермек түнде мезгілсіз уақытта еститін дауыстың не екенін енді ұқты.

Қаңсық иіс мұрнын қақ жарған Ермек отырар-отырмасын білмей тұрғанда басқа бөлмелерден келді білем. мысықтың екі соқыры бірін бірі қуалап ойнай кірді де, бөтен кісіні көріп, пырсылдап тұра жөнелісті. Бұл жерде Ермек өзін-өзі ұстай алмай қалды:

— Сіздің үйден мысық фермасын ұйымдастыруға болады екен.

— Сіз әлі төртеуін-ақ көрдіңіз ғой,— деді Ердан кекетінді күлкімен, іштей ызасы бар сияқты.— Мына жаққа қараңыз.— Ұйықтайтын бөлменің ішіне қойылған екі кроватта төрт мысық ұйықтап жатыр. Терезе алдында үшеуі қатар сыртқа қарап отыр. Екеуі жердегі кілем үстінен тұрып барады. Жаңағы екі соқыр алысып жатыр екен, тағы тұра қашты. Үшінші кішкене бөлменің есігін ашып Ердан:

— Мыналардан мына бөлмені босатып алдым. Бірақ...— Ол сөзінің аяғын жұтып қойды. Мұнда иіс аздау екен.

— Отыр Ермек, мен Тамилладан хат алдым. Оқып берейін.

— Е, бәсе соныңды айтшы,— деді Ермек жадырап. Б і р і н ш і х а т: Ердан Ермекке қарап қойып оқи батады. «Ердан! Мысықтардың жайы қалай? Менің үлкен тарғылым! Мен сені қатты сағындым. (Ермек үлкен тарғылым деп Ерданды айтады деп ұқты). Түнде мен ұйықтарда пырылдап келіп, көрпенің ашық жерінен кіріп, иегімнің астына келіп жатушы едің. Сенің тікенек мұртың тамағыма тигенде қышытып-қытықтап бір түрлі рахаттанушы едім. Екеуміз де пырылдап түске дейін ұйықтаушы едік. Сен мені қатты жылытып жатушы едің. Сен тұрғанда миі пақыр пеш іздеп пе едім»...

— Хаттың басын неге тастап кеттің?—деді Ермек. Ердан хаттың басы да, бар сөзінің болғаны да сол екенін айтты. Ермек тіпті не дерін білмеді.

— Енді екінші хатты тыңда.— Екінші х а т: «Көгілдірім менің. Көктен түскендей көкпеңбегім».

— Басы қайда?

— Басы жоқ, Ердан деген қаратпа сөз де жоқ,— деді Ердан. Күйініп тұрғанын енді Ермек анық аңғарды.— Тыңда әрі қарай!

— «Көкпеңбек екі соқырың қалай, ойнап, шауып жүр ме? Парсылық қызыл кілем үстінде асыр салып ойнап жүргенін көруден артық дүниеде рахат, бақыт бар ма, сірә? Көкпеңбегім, сен тағы да бір-екі соқыр дүниені неге әкелмейсің? (Өзі неге ойламайды екен ондайды деп отыр ішінен Ермек.) Сенің балаларыңа тышқанның иісін сездірмей асырауды мен өзіме парыз санаймын. Үйге барған соң ол екі балаға да ат қоямын. Құлақтарына тесіп шашақ тағамын. Кішкентай айналайындарым...»

— Қойшы, өтірік оқымай,— деді Ермек Ерданға. Ол хатты Ермектің өз қолына ұстатты. Бір өтірігі жоқ. Нақ солай. «Айналайын, ақжолтайым. Монтиып терезеге көзіңді сүзіп отырсын ба?..»

— Мә үшінші хатын да оқы,— деп Ердан Ермек қолына тағы бір хат ұстатты. Үшінші х а т: «Жандай досым, кіші тарғылым. Аяғымды жылытарым. Бірақ, аяғыммен ұйқысырап басын қалсам тістеп алатының бар. Бірақ соның өзін де сағындым»...

Ермек тағы бір-екі хатты қарап еді. Тағы солай. Мысықтар. Ердан үнсіз өз ойымен отыр. Соңғы әңгіме де сонікі болды.

— Мен анау мысықтарды қуып бір бөлмені жаңа босатып алдым. Ал Тамилла барда олардың жүрмейтін жері болмайды. Таң атқанша қойныма кірген мысықты лақтырып шығамын. Лақтырған сайын ұйқылы бетіме бір шапалақ... Терезе ашсаң бұлақ тоқтамайды. Әсіресе мауыққанда мен олармен бірге ұйықтамаймын. Біреуі жоғалса Тамилла бірге жоғалтады...

Ердан ұзақ айтып болды да күрсінді. Ермек тіс жарып ештеме демеді.

— Сонымен мен мысықтардың папасымын, дәл айтқанда мысықтар тұтқынымын,— деп аяқтады ол. Бұл жолы Ермек қуыстанған жоқ. Ермек есікке беттегенде он үш мысық бөтен адамның кетіп бара жатқанына масаттанғандай тегіс дәлізге шығып, қодырайысып, барак-барак; болып тұрды. Ортасында өңі сынық, жүзі жадау жалғыз Ердан қала берді.

...Біраздан кейін Тамилла келді де, командировкаға Ердан аттанды. Бірақ оның командировкасы ұзақ болды. Қайта оралмады. Бір күні Ермек Ерданнан хат алды. Шығыс Сібірден жазыпты: «Мысықтар тұтқынынан мәңгі құтылдым. Әйтсе де осында мысық көрсем қатты шошып қаламын. Мысықтың да, мысық тілеулестердің де аты өшсін!».

1967





«ҚЫСЫЛҒАНДЫ ҚЫМЫЗ ШЫҒАРАДЫ»

Түн... Көшені көктемнің қараңғы соқыр туманы басып тұр. Көзге түртсе көргісіз. Көшеде адам жүретін уақыт емес. Ел орынға отырған. Кішкене бөлменің ішінде үш кісі отыр. Екеуінің сөзі бір өңкей. Үшінші кісі де ара-тұра кесте бізінше сөзін іліп-шалып тастайды. Ол сөйлеген сайын оған қарап анау екеуі түйіліп-түйіліп кетеді. Тура бас салуға дайын отырғандай. Әр-беріден соң керілдесіп те қалды. Анау екеуі үшіншісін сөзбен жеп барады. Бұл дау былай басталған екен:

Мерекелі күннің бірі болатын. Сымтас қаласындағы «Жартас» артелінің қызметтен қайтқан бірсыпыра қызметкерлері көңіл көтеруге еһе десті.

— Той дегенде қу бас домалайды, е біз қу бас құрлы жоқпыз ба?— деді бірі.

— Көңіл көтеруге кімнің қарсылығы бар, дұрыс-ақ, ал бастадық!— деп қоштады екіншісі. Шеткері келе жатқан қарасұр жігіт қатардағыларды кимелей келіп көлденеңінен кірісті. Мәжілісті түнде істейміз. Түнгі сағат он бірде ешкім бөгет жасамайды. Мәжіліс кешке қалсын,— деді. Іштерінен тағы бірі күйіне сөйледі:

— Бұл қалай? Күндіз болар қызықты түнге неге қалдырамыз? Күн көрмейтін жарқанатқа ұқсап бұл несі ей?!

— Айттым да қойдым. Бітті. Солай болады,— деді қарасұр жіпті нықтап тұрып. Басқалары қынжылды, ішінен өжеттеу бірі:

— Күндізгі думан қайырлы еді. Неге сонша кеш басталады. Келмесін дегені ғой,—деп ашық кетті. Бұл өкпе емес, наразылық еді. Шынында да кешке ешкім келмеді. Тек артель бастығы Ерденов пен Молчанов екеуі ғана келіп, өзара мәжілісін құрып отырғанының үстіне Нұғымановтың тап болуы жоғарыдағы көңілсіздікті туғызып еді.

— Көпшілік қайда? Көппен бірге көретін ұлы тойымыз қайда? «Көптен бөлек жүрген көмусіз қалар» деген халық мақалы бар еді ғой,— деп кетуге ыңғайланып, есікке барып қалған жерінде бұрыннан отырған екеуі қамажаулап сүйреп әкеліп, етегінен басып Нұғымановты отырғызып қойды.

— Көпшілік шіркіннің,— деді кекетіп бағанағы қарасұр жігіт Ерденов екен,— тамағыңның тойғанын білсеңші.

— Мен аш жүрген жоқпын.

Ерденов осы артельдің председатель Ал, Нұғыманов болса бір цехтың бастығы ғана. Оған бағынуы тиіс. Сондықтан артель ағасының бір жолғы сөзін кешіре салды да, отыра кетті. Бірақ бағана ренжіп кеткен жолдастары іше бастағанда есіне түспей қоймады. «Ақмағамбет» құйылып, әңгіме ұзара бастады.

— Осы сен,- деді Ерденов Нұғымановқа шүйіліп,— пайда табумен ісің жоқ адам екенсің. Ептеп-септеп есебін тауып, мемлекет қалтасынан бірдеме қағып ала отыру керек емес пе?

— Мемлекеттен жалақы аламын,— деді Нұғыманов. Қарасұр бастық ентігіп, ақмағамбет қызуы алып бара ма, есіп қапта сөйлеп кетті.

— Адам деп шіркін мына Молчановты айтсайшы. Айтқаныңды қалт етпейді. Оң қалтадан да, сол қалтадан да...

— «Бозадағы бос сөзді» қойсаңшы. Тамашалау үшін келдік қой,— деді Нұғыманов. Ерденов еселеп сөйлеп, бұл жолы тіпті кеңірдегін соза түсті:

— Шіркін, жігіт-ақ Молчанов! Ол — шүмек, мен — науа. Ол құяды да тұрады, мен жұтамын да жатамын. Ал мына сен...

«Қысылғанды қымыз шығарады» дегендей сыр шертіліп, қайдағы-жайдағының жеген-ішкеннің бәрін Ерденов сапырып жатыр. Тартынар емес. Бәрін айтты. Өйткені ол Нұғымановты да өзіне қосып ала қоямын деп ойлады. Бес мың сомды қалай бөлісіп алғанын да жасырмады. Аяғында келіп:

— Сен транспорт цехының бастығысың, мына Молчанов қамбашы. Сен қосылсаң бізге күнде май тоқаш! Көптен айтайық деп жүргеніміз де осы еді. Сен қосылмаған соң тартыңқырап жүрміз. Әйтпесе...

— Арамнан асағанша арам өлгенім жақсы,— деді ренжіп Нұғыманов.

Бұдан кейінгі сөзге Молчанов та араласып кетті. Ортаға екеулеп алды.

— Несі бар, құдайдың беріп тұрғанынан құр қаламыз ба?

— Бұл құдайдың бергені емес қоғамдық меншікті талау, бұл — құрығанның кәсібі,— деп Нұғыманов есікті тарс жауып шығып кетті.

— Көрсетермін кәсіпті!— деп Ерденов кіжініп қалды. Ал Молчанов болса сап-сары өні қып-қызыл болды.

Ай өтті, апта өтті. Нұғыманов болмаса да Ерденов бірнеше дос тауып алды. Іздегенге сұраған дегендей оған Қорқауов деген кез бола кетті. Сөйтіп, ол айла-тәсілін асырып, өткір қырғышпен мемлекет қазанының түбін қыра бастады. Нұғыманов заңсыздықты алдымен өздеріне айтты. Адалдың аузы аппақ болды. Көп ұзамай қызметтен де қуылды. Төрт ай қызметсіз жүрді.

Осы кездің ішінде Ерденов Молчановты «Баққа біткен сары шалым, айналайын тартынба, тарта бер, тарта бер», деп құшақтапты да жүріпті. Әрине, Қорқауов та «айналайынның» астында болыпты. Бір қызығы бұлар нан жемей жем жесіпті.

— Апыр-ау, жем жеп мал ма екен?— демеңіздер. Олар артельдің атының алпыс тонна жемін түп көтере құртып жіберіпті. Тарыны інге тартқан атжалманша туталақай тартып кетіпті. Тіпті осынша нәрсені қайда сыйғызады екен?— десіп жұрт алғаш сенбепті де. Бірақ адам мал жемін жеген соң басқаның амалы нешік? Бастаушысы Ерденов, қостаушылары Молчанов, Қорқауов. Бірі — шүмек, бірі — науа. Бірі құйған да тұрған. екіншісі жұтқан да жатқан. Салмақтап көргенде бірінен бірі қалыспаған. Мұны ұйымдастырған да, бастаған да Ерденов болғандықтан аналарға қарағанда үлесін де молырақ ала білген.

1951





ЕШКІМГЕ АЙТПА

Диван үстіне тәптештеп қойылған мамық жастық аласалық еткендей екі қолын басының астына қойып, шалқасынан жатқан Ызбаркүл «Ақтамақ» әнін сыңқылдата салады-ау! Ауызғы бөлмеден тысыр білінгендей болған соң шынтағын тіреп басын көтерді. Ештеме байқалмады. Ол үй ішіне орнаған тыныштықтың қаймағын бұзбайын дегендей шегіншектеп жата берді. Осы болар-болмас қимылдың өзіне оның жүрегі аузына тығылды. Бұрынғыдан гөрі сәл төмендеу жатып қалғандықтан оған дем алу ауырлау соқты... Қой, бүйтіп жата берсе үйде адам жоқта жұмсақ диванға үйелеп қалуы немесе жүрегіне зақым келуі мүмкін емес пе?!

Осыны ойлаған Ызбаркүл жөнделіп жатуға ыңғайланып аунап түсе бермек болды. Оның өзі де күшке түсті. Алдымен басын көтеріп алып, сонан кейін барып бұрылды. Жеңіл-желпі адамды, бала-шағаны лақтырып ұратын жаңа диванның серіппесі бұл жолғы салмақты ауырсынғандай, селкілдемей, сықыр етті де, тұншығып қала берді. Жастыққа қайта шалқалай берген Ызбаркүлдің көзі қабырғадағы біркелкі тықылдай соққан сағатты шалды. Сағат алтыға оншақты минут қалыпты. - Сағат алтыға жақындағанда Ызбаркүлдің қыңқыл-сыңқылы көбейе бастайтын әдеті. Әнді токтатты. Міне қазірде оның басы ауырып, шеке тамыры солқылдап, аяқ-қолы сырқырап жүріп берді.

— Уһ, басым-ай, Күләйім-ей, ей, Күләйім, сағат алты болып қапты ғой. Шай қойып қой. Босаң кеп қалады. Уһ, басым-ай, ас үйде екі килограмм ет тұр. Бері әкелші. Қанша қуыратыныңды өзім мөлшерлеп берейін. Осы сеніп қолыңның берекесі жоқ.

Арада екі-үш минут өткен соң Ызбаркүл «Ақтамаққа» қайта басты. Осы кезде есік сықыр ете түсіп еді, ол әнді токтатып, екі шекесін қолымен басып уһлей жөнелді. Бірақ үйден шыққан Күләйім екенін аңғарған соң әуеннің аяғын жалғастыра берді. Әннің өзінше мүшесін шығара, екі-үш қайырып салды. Есік тағы сықыр етті. Бұл жолы оның даусы жарыкшақтанып қатты шықты.

— Уһ, басым-ай, екі самайым, екі шекем-ай, солқылдап, кеміріп жеп алып барады. Әй, Күләйім, ой басым. Бері келіп сағатты көрші.

Күләйім түпкі үйдің екі жағына бөлініп ашылар жарма есігінің бір жағынан басын сұғып қарады да:

— Сағат алты жарым болыпты,— деді.

Ызбаркүл ыңқылдап-күрсілдеп басын көтерді. Үстінде өткен жылы қытай шәйісінен тіккізген алды ашық үй көйлегі бар. Оның әр жерінің тігісі сөгіле бастаған. Тіпті оған өзінін тырсылдап зорға сыйып тұрғанын айтпағанда, қысқа қондырған жеңінің аузына қолының қары сый-май, бунап тұр. Ол басын жібек орамалмен тартып, айнаның алдына барды. Қасын керіп, көзін сүрмеледі. Қолына далапты ала беріп, Босаңбай неге келмей жатыр екен деп ойлады. Босаңбай ойына түсе бергенде оның басы солқ-солқ ете түскендей болды. «Ойбай басымды» бір қайталап қойды. Сонымен бетін жеңіл опалап, столғa келіп отырды.

Босаңбай әлі жоқ...

Босаңбай Борпасов ауданның белді қызметкерлерінің бірі. Сыртқы пішінін көргенде көз салғандар риза болмай қоймайтын биік денелі, кең жауырынды мол жаралған адам. Биік денесіне лайық қарны да біраз бар. Жап-жалпақ бетін иығына бір-ақ қондыра салғандай қырыс мойыны біліне қоймайды. Торсиған шекесі қара құлпыланып майы шып-шып шығады. Екі шықшытына екі жұдырық ет жапсырғандай. Тосын адамға, әсіресе, оның бадырайған көзі бұрын шалынады. Мойнын әбден май басып кеткендіктен екі жағына ұрып қарамай, бүкіл де« несімен бұрылады. Ол терлегеніне де, алқынғанына да қарамай осындай денемен, осындай тұлғамен үйіне асыға басып-ақ келсе де сағат түнгі он бірден асып кетіп еді.

Ал Ызбаркүл сағат жетіге дейін аһлап-уһлеп отырды да, Босаңбай келмеген соң ызбарланып, оның кабинетіне телефон соқты. Одан кеткен ғой, енді үйге кеп қалатын шығар деген мезет те өтті. Босаңбай әлі жоқ. Ол баратын кейбір таныс үйлерге тағы сылдыратып көріп еді, оларда да болмай шықты.

— Қап, келерсің бір!—деді Ызбаркүл. Осы кезде ол долылықтың жоғары шегіне жетіп, жарылып кетуге аз-ақ отырған.

Босаңбайдын үлкен тұлғасы үйге еңсеріліп кірісімен сөйлей жөнелді:

— Ызаш, мені тосып отырсың ба? Мен кішкене кешігіп қалдым білем.

Ызбаркүл күл беттеніп, тапжылмастан отыр. Жауап қатар түрі жоқ. Үй ішіндегі басқалардың да сөйлеуге тілі келмейді. Бәрі де томсырая қарасады.

— Ызаш, немене, басың ауырып отыр ма? Әлде..,

— Немене, әлде, — деді зілмен Ызбаркүл

— Әлде қа...

— Сен осы жұмысты қайда істейсің?

— Кеңседе.

— Далада отырмайтыныңды білем. Қай мекемеде? — Ызбаркүлдің дауысы барылдап қатты шықты. Кешке дейін жұмыссыз отырып іші пысып қалған екен, қызық концерттің шымылдығын аша бастады.

— Өзіміздің кеңседе ғой, Ызаш,— деп міңгірледі Босаңбай. Оның дауысы саябырлау, әрі зорға естілді.

— Немене, сендерде жұмыс сағат алтыда аяқталмай ма!

— Оның дұрыс, Ызаш. Мен одан сағат алтыда шығып Жыпылдақтың үйіне бардым.

— Өтірік айтпа,— деп ақырды Ызбаркүл.— Сен менің көзіме шөп салып жүрсің. Сенің жүрісіңде пәле бар, пәле! Mен олардың үйіне телефон соқтым...

Мұны естігенде Босаңбай мүлт кеткенін аңғарып, не дерін білмей қатты састы. Ызбаркүл минут өткен сайың байбаламды салып жатыр. Ести берсе шынын айтқызбай тынбайды. Бағана шаруашылықтың жөнін сұрай ауатком председателіне келіп еді, ол жоқ болып шықты. Қызмет аяқталуға әлі бес-он минут бар болған соң оның бір барар жері осы еді деп аупартком секретарының кабинетіне басын сұқты. Ол дегеніндей осында отыр. Содан олар бір келелі мәселеге келісіп жатыр екен. Сонда отырып қалып еді. Енді міне бармай қалғыр басым соған қайдан бара қалдым екен деп тұр. Ызбаркүл тәптіштеп сұраған соң айтпай көр!

— Mен шынымды айтайын,— деді Босаңбай тағы бір бұлтаққа салғысы кеп. Ызбаркүл бұған сәл үндемей отырды да, баж ете түсті:

— Тағы қандай өтірік айтпақсың?

Бұл жолы оның беті әлем тапырақтанып, кісі қарағысыз болып кетті. «Долы зәрін көзінен төгер» дегендей моншақтап көзіне жасы келіп қалыпты. Босаңбай:

— Ызаш, сен ашуланба. Бүгін баяғыда жұмысшы факультетінде бірге оқыған бір жолдасыма кездесіп қалып, сол екеуміз әңгімелесіп көшеде...— дей бергенде Ызбаркүл бұрынғыдан жаман ышқынып кетті.

— Қисынсыз сөзіңді естіртпе!

Үлкен адамның сасқаны жаман екен. Босаңбай мәселені жайбағыстап кетуге тырысты. Ол сырт киімін жаңа шешіп отыра берді. Ал Ызбаркүл болса орнынан атып түрегеліп, телефонның құлағына жармасты.

— Сен шыныңды айтпайсың. Одан да сенің сазайыңды берсін. Мен сені се-се-секре...

Бұл жерге келгенде Ызбаркүл долылықтан жылап жіберді. Босаңбай енді қатты састы. Босаңбай үйі бүлініп жатыр деген жақсы дейсің бе?! Қойшы, осы ақымаққа шындықты-ақ айтайын деп ойлады ол.

— Мен саған бәрін айтайын,— деді Босаңбай. Бұл жолы Ызбаркүл бері қарағандай болды. Әлде ол Босекең шынын телефон құлағына жармасқанда айтатынын білді ме, әйтеуір үндемеді. Бірақ әлі томырайып отыр.

— Мен саған бәрін айтайын,— деп жалынды Босаңбай,— тек сен ешкімге айтпа. Егер айтсаң бұдан былай мұндай әңгімені менен ажырап кетсең де айтпаймын.

— Жәкіш те барлық сырды Қожаштан естиді екен ғой.

— Сен Жәкішіңді қой. Сен ешкімге айтпа.

— Я, айта бер,— деп жөнге келді Ызбаркүл.

— Қызмет аяғында секретарьдың кабинетіне кіріп барсам Теміров екеуі отыр екен. Олар кейбір қызметкерлерді ауыстыруды әңгімеледі.

— Олар кімдер?

— Тек сен ешкімге айтпа.

— Я, айта бер.

— Олар аудан сырын менен жасырмайды ғой. Ал мен сенен жасырмаймын. Сен босқа бажалақтап кетесің.

— Енді бажылдамаймын. Күләйім, ей, шайды әкел. Уһ, басым. Өзін ғой, шыныңды айтпаған.

Босекең шайды ішкен сайын босап сала берді. Сөйтіп бар сырды ақтарды. Бекер обалы не, Ызбаркүлдің ешкімге ызындамауын да ескертіп отырды. Бірақ Күләйімға ештеме дей қоймады...

Келесі күні Босаңбай қызметіне ерте кетті. Түс ауып барады. Ызбаркүлдің іші пысты. Ол диванда жатқан күйі телефон трубкасын көтерді.—Жыпылдақпысың, ей? Бала-шағаң аман ба? Біз де. Сен бізге келіп кетсеңші. Е, бар ғой бір шүйке бас. Үйді сеніп тастап кетуге болмайды. Сен келіп кетсеңші. Айтқандай, сен «промкомбинатқа» бардың ба? Масаты түскен екен деймісің? Е, маған қалдырып па? Меңсұлу алып кетіпті! Сол-ақ тоймайды екен. Біз он көйлек кигенше, ол он бесін киеді. Я, қайтсін байғұс. Ертең исполкомда күйеуі орнынан алынады ғой. Я. Киіп қалайын деген ғой. Ехһе-ехһе-хе! Бізге жол бермеуші еді. Қой, табаламай-ақ қояйық. Ойбай-ау, есек болып кетіп жүрмесін. Сен ешкімге айтпай-ақ қой. Сен деп айтып тұрмын ғой. Босекең ешкімге айтпа деп еді, саған өзім деп айтам. Я, я. Оны Босекең ұнатпайды. Туфлиіңді деймісің? Тіктіргем жоқ. Оның да жайы белгілі. Ол да ұшады. Қой, сен ешкімге айтпа. Ал қош, cay бол!

Кеш алдында магазин жабылардан бұрын Жыпылдақ қапшығын қолтықтап көшеге шықты. Үйінен шыға бере көршісі Өрепкіге жолығып қалды.

— Жүрсеңші, ермектесіп магазинге барып қайтайық.

— Барсақ. барайық. Мен киініп шығайын.

Өрепкі үстіне масаты көйлек киіп шықты. Осы көйлектің өзі бұл екі әйелге біраз жерге әңгіме болды. Көйлектің әңгімесі көйлек киюге бөгет жасағандарға соқпай өте алмады.

Mен мұндай көйлек кие алмай қалдым,— деді Жыпылдақ оның жұп-жұқа ерні жып-жып ете түсті.— Маған тиістіні Меңсұлу алып кетіпті. Мен оны Босекеңе айтын едім, оның әлгі дәу қарасын орнынан алатын болды. Босекеңмен біздің арамызды білесің ғой. Дегенімізді істетеміз. Сен ешкімге айтып қойма.

— Бәлем, сол керек. Осы көйлекті тіктірерде менің алдыма тұрып алып, мұрнын көтеріп еді. Енді бәлем, әлгі «Потребсоюздағының» әйелі кім еді? Соған да бір нәубет жетсе.

Оның да көрі қазылды деседі. Сен біреуге айтып қойып жүрме. Әйтеуір, Босекеңнен естіп тұрамыз ғой.

Өрепкінің де өзінің өрісі бар. Оның да жолдас-жорасы көп. Қосайтар оның үйіне күнде келеді. Өрепкі әңгімені өрістетіңкіреп айтпай отыра алмайды.

— Менің мінезім ашық қой, өзің білесің. Бірдеме естісем ішімнен шығарғанша асығамын. Бәрінен де әлгі Меңсұлудың дәуқарасының орнынан алынатын болғанын қарасаңшы. Сен мен сөйтіп табалап айтты деп біреуге айтып қойып жүрме? Ойбай-ау, Қосайтар-ау, анау тайпақ қатынның түнеугі күні екеумізге мұрнын көтергені есіңде ме? Ей, сен біреуге айтып қойып жүрме!

Әңгіме осылай жайыла берді.

Сонымен Босаңбай Борпасовтың бостығын білетін ызғарлы жеңгей Ызбаркүл сырды сұрап біліп алды. Ызбаркүл Жыпылдаққа, Жыпылдақ Өрепкіге, Өрепкі Қосайтарға, Қосайтар қосып айтарға, көптеп, түптеп айтарларға да жеткізді. Я, ескерусіз қалған бір адам бар. Ол Күләйім. Күләйімнің де өзінің сырласы, сыбырласы бар. Әйтеуір, не керек, аз уақытта-ақ ағаңыздың аузынан шыққан сөз арындап тарап кетті. Отыз тістен шыққан сөз отыз рулы елге кетеді деген осы екен. . Ақырында айтарымыз, елпілдеп-желпілдеп жүріп жеткізетіндер желім ауыз жез таңдай жеңгейлер деп жүрсек, өсектің арғы түбі ағамыз Босаңбайдан шыққан екен. Амал нешік! Ешкімге айтпай-ақ қойыңыз!

1955





КӨК ШАЛАП

Жаз күні ғой шіркін. Ойда жоқта қымыз есімізге түсіп, аңсап, діңкеміз құрып, шелдеп жүріп бергеніміз бар емес пе. Осындай сусап тұрған кезінде сары қымызды тартып жіберсең, сүйсінетіндігің сонша, маңдайыңнан суық тер шып-шып шыға келмес пе еді?

— Қымыз қайда бар?— деп сұрайды жолдасым.

— Көк базарда бар.

Қымыз іздеп жүріп кеп кеттік. Ойлаған сайын аңсай түсеміз. Базардың бас жағынан аралап келеміз. Қымыз іздеген біз ғана емес, қаланы қыдырып, оны аңсағандар көп екен. Сататын столда азды-көпті қымыз дегеніңіз бар болып шықты. Қымызшының бірінің жанына жақындадық. Ішейік дестік. Ішіп те салдық.

Енді маңдайымыздан теріміз бұрқ ете түсер деп ойлап тұрмыз. Былай шыға бере жолдасым «ойбай, ішім» деді... Менің де жүрегім шаншып қоя берді.

— Жүрегіңнің шаншитыны бұрыннан бар ма еді?— деп сұрайды жолдасым.

— Е, жоқ, бірінші рет ауырып тұр. Өзіңнің ішіңнің ауыратыны бар шығар.

— Атай көрме, ішім мықты болатын.

— Шынын айту керек, екеуміздің де көңілімізде бір күдік тұр. Бірақ айтайық десек екеуміз де оны жаман атқа қимаймыз. Ол — қымыз. Ішіміз осы қымыздан ауырған жоқ па екен деген сұрақ ойымызда тұрса да, ең ардақты сусын болғандықтан оны атағымыз келмейді. Қинамағанмен амал не, көрініп тұрған нәрсені айтпасқа бола ма?!

...Қатарласа тұрған сатушы. Қымыздарын бірі шелекке, бірі кастрюльге, бірі қаңылтыр шөңкеге құйып алған. Байқап тұрсақ біздің ішкеніміз мұндағы қымыздың бір-ақ түрі екен. Қайта көкесіне көріспеген екенбіз. Жақсыны көрмек үшін, шетінен бірін татып көрдік. Қымыранды көбірек қосқан болуы керек, ақырып ашып кетіпті. Бір ұрттап дәмін көргеннің өзінде шық етіп шекемізге тиді. Бұл қымызды әйнек ыдысқа құйып қарасаңыз, үш бөлек болып тұрады екен. Үсті сылдыр су, одан кейін тұнбасы, сонан соң ерпі. Бағасы тым қымбаттау, а мал не, иесі өзі болғандықтан оған біз шек қойып отырғанымыз жоқ. Бірақ, әншейін, алған ақшасын адалдап алмағандары өтіп барады.

Енді бір қымызды көрдік. Илеген қайыс татиды. Ерін тиіп кеткенде-ақ тамағыңызды қырнап жүріп береді. Тағы бірін қаңылтыр ыдысқа құйып алып келгендіктен темір татып кетіпті. Әлгі жолдасым ішкен қымызды қайта тұтып көріп едік, суды қосып-қосып, тым сұйық болып кеткем соң, үн шалып қойған екен. Бетінде кебегі қалқиды, ішті ауыртып жүріп бергені де осы екен.

Тағы бір қоймалжың қымызға тап бола кеттік. Шайқап қарасаң стаканға жұғады, ұрттап татып ек, кәдімгі сиырдың айраны. Айырмасы аздап саумал араластырған. Нағыз көк шалап болып шығыпты...

Апыр-ау, осыны да қымыз деп сатқызып отыр ма екен десеміз. Қымызды тексеріп рұқсат етер адам медицина дәрігері С. Покровская. Оның қымызға ешқандай ықласы жоқ, су қосып әкеле ме, сүт қосып әкеле ме, үн шалып әкеле ме, оған ол көңіл аудара-қоймайды, сапасына қарамайды. Оның қолында базарға түсетін сүт тағамдары жөнінде арнаулы нұсқау бар деседі. Онысын біз көрген жоқпыз. Білетініміз-ақ сол қымызға тең жартысындай су құйсаңыз оның нұсқауына сыя беретін көрінеді.

Бұл нұсқауды Қазақ ССР Денсаулық сақтау министрлігі бекіткен деседі. Осыған біз нанарымызды да, нанбасымызды да білмей отырмыз. Өйткені министрліктегі мамандар қандай сүтті бұзылған деп есептеуге болатынын, қандайының іш бұзатынын білуге тиіс еді. Әлде базарды бақылаушы дәрігерлер «қымыз ішетіндердің іші сондай мықты, қымыздың сапасын бақыламасақ та болады» дей ме екен?! Міне, осы жағын тез анықтау керек. Әйтпесе анау көк базардағы шалаптың талайды жығатын түрі бар.

...Көк базардағы көк шалаптарға осылай ренжіп шығып келе жатқанымызда алдымыздан Иванов жолдас шыға келді. Бұл кәдімгі Алматы қалалық совет атқару комитетінің сауда бөлімінің меңгерушісі Иванов.

— Қайдан келе жатырсыңдар?— деді ол бізге.

— Қымыз іздеп...

— Қалада сыра толып тұрғанда қымыз іздеп қызық екенсіңдер.

Сөйтіп ол бізге қымызға не сыраға қанатын жерді көрсетпек болды. Мақұл дедік.

Ивановпен бірге сыра іздеп келеміз, сөйтсек, қалада қымыз ғана емес, сыра да жоқ болып шықты. «Апыр-ау мынау бірінші дәрежелі ресторан еді» деп ол бізді «Алатау» мен «Алматыға» сүйреді. Не де болса бастықпен бірге жүріп, қымыз не сыра ішіп қанып алайық дестік. Қайнардың көзін осы табар дейміз. Ақыры 1940 жылдары осы жерде «қымызхана» болып еді деп бір бұрышқа әкеліп еді, үй бұзылып, кеспегі қурап қалыпты.

— Ештеме таба алмадық. Шөлдеп барамыз.

Иванов жолдасқа таңдана, үміттене қараймыз. Ол ақтала бастады:

— Қалада қымыз саудасы ұйымдастырылмағанына Алматы облыстық совет атқару комитетінің сауда бөлімінің меңгерушісі Макаров кінәлі,— деп шықты ол.

Онысын біз қайдан білейік. Қымыз іздесек қымыз табылмайды, сыра іздесек — ол да жеткіліксіз. Ақыры біз қорытындыға келдік, әділін айттық:

— Ол кімнің кінәсі екенін сауда қызметкерлері өздеріңіз білесіздер, біздің білуімізше жаз шыққалы осы қаладан сусын тауып ішу қиындап кетті.

Ол қабағын түйді.

Оқушыны жаңылдырмайық. Шынында біз Иванов жолдаспен кездескеніміз жоқ, қалада дұрыс қымыз саудасының жоқтығы көк базардағы көк шалап сатушыларға жақсы болып тұр. Шыңдап шөлдесең соны ішпей нені ішесің!

1954





КІРІПТАР

Жұрт «аюша ақырып тұрған Алакөз» дейтін әйел өзінің ері Жантақты «менің момыным, қойдан қоңырым» деп атайды. Мұны сырт қараған кісі Алакөз ерін тым жақсы көргендіктен солай дейтін шығар деп ойлайды. Бір жағынан алып қарағанда бұл тіпті шешесінің баласына айтқаны сияқты да. Өйткені Алакөз дене бітімі тым кесек, егеp Іле өзені тасып ауылды алып кеткендей жағдай болса, омда Жантақты иығына отырғызып алып, жалдап тарта беретіндей. Ал Жантақ ше? Керісінше оны жұрт қомсынып, біреу оны күйкентайдай, біреу жұдырықтай деп жүреді. Мәселе тіпті олардың үлкен-кішілігінде емес.

Жалпақ ерекше шаруақор, үйінің отымен кіріп, күлімен шығады. Ия, оны сөккеннің жағасы сөгілсін, «өз үйіне қарамағанның қолы қарынан кесіледі» деген емес пе. Сондықтан да оған көршілер көңіл бөлмейді. Тек ас үйлері бір болғандықтан ба, әйтеуір Еркіннің қарт шешесі Ұлшай ғана осы үйдегі жағдайды кесіп, пішіп, маңыз беpiп, Жантақтың жуынды төгуге бара жатқанын, келе жатқанын көргенде «о еркек емес, желкек неме, анау дәңкеспендей қатын пе бітіреді ей» деп күйіп-пісіп, ұрсып жүреді.

Алакөз Ұлшай шешейдің жақтырмайтынын біліп, әдейі айтатындай оны көргенде «момыным, жуындыны төгіп келші, Бөрібасарға тамақ құй да, ит ішіп болғанша жанында тұрып, сонан сол итаяқты төңкере сал» деген сөздерді қаптатты-ай келіп. Мұны естіп тұрған Ұлшай шешей тыжырынып теріс айналады. Ал Жантақ үн-түнсіз мөнтең қағып, домаланып кете барады.

Алғаш Ұлшай шешей:

— Япырмай, шыдамды жігіт екен өзі,— деп жүруші еді, кейін ол пікірін өзгертті білем. Өйткені көп баланы асырап өсірген Ұлшай шешей Жантаққа қатты жаны ашық, әрі шаруасына қарағанына риза болып жүргенде, бір уақиғаның куәсі болды.

Бір күні кызметінен Жантақ үйіне күндегі уақытынан жарты сағаттай кеш келді. Ол қаладағы бір қойманың меңгерушісі болатын. Жантақ келерде бұл үйдегі жағдай тез бұзылатын қысқы күндей аяқ астынан өзгере қалды. Ол келгенде боран Итжоннан тұрғандай еді. Әңгімені бастаған. Алакөздің қолындағы шешесі Сүйретай кемпір болды.

— Көрдің бе, кешігуін? Үйі-жайы бар адам қызметтен қайтқанда кешіге ме екен, құдай біледі сол, сені екі балаңмен ұлытып жұртқа тастап кетіп, біреумен жоғалғалы жүр. Тілім жазықты, дәп сөйткелі жүр.

Алакөз бұл сөзге көзі шатынап ернін бырт дегізіп:

— Тастап көрсін,— деді.

— Ойбай, отызға келгенше сенің-ақ ақылың кірмей қойды-ау, балам. Ондай туған-туысқаны жоқ адамға сенуге бола ма? Күш көрсетіп отырғаның әлгі көрші ауданнан кетудің жайы мен екі балаң ба? Ол түк те емес. Оның жібін әлден босатып жіберсең, кейін не боласың. Оны былай ұстау керек.

Сүйретай «былай ұстау керек» деп тамыры білеуленіп, көгеріп, тарамыстанып кеткен, терісі қабыршақтанған, тасбақаның мойын терісіндей тырысқан қолын мық шегедей қылып, жұмып көрсетті. Алакөз бұл көпті көрген, қуарған кәрі жұдырыққа қарап біраз ақыл алғандай болды. Аналы-балалы екеуі сөйтіп үйде момынды «сырттан сорлатып» отырғанда мойны салбырап, буыншақ-түйіншегін арқалап қызметтен Жантақ келді.

— Неге кешіктің-ей?— деді Алакөз ел көзіндегі момыным дейтін сыпа сөзін былай тастай беріп.

— Қызметте бөгеліп қалдым.

— Сен бүйте берсең...— деп қолындағы нан жайып жатқан оқтаумен Жантақты қақ басқа тартып кетті, шашы жоқ тақыр бас, жарылса да анау үндемей, басын ұстап отырып қалды. Осы бір жайды көзімен көрген Ұлшай шешей соңғы күндері «осының бір кіріптар жері бар» дейтінді шығарды.

Ал қызметтестері Жантақты жұмыста басқаша бағалайды. Оны біреу ұстамды жігіт, біреу салмақты жігіт десіп аспан-сайбақ қылады. Өзінің көршісі Еркін де сол пікірде еді. Жалпы Жантақ жөніндегі мақтаудың бәрін қосқанда оның салмағы диірмен тасындай болып шығар еді. Ол жиналыстарда жылында бір рет сөйлеп көрген емес. Соңғы кездері оны бұрын «мінезі ғой» десетіндер енді «арамдығы» да дейтін болыпты. Жиналыс болса-ақ ол бір бұрышқа кіріп алып, сөзге араласпай сазарып отырады. Жақында қойма қызметкерлерінің кішкене жиналысы бола кетті. Жиналыстың шақырылу себебі мынау еді.

Бір күні кешкі ғұрып үлкен қойманың алдынан өтіп бара жатып Еркін мен Жантақ екеуі қапқа салып көтерген бірдемесі бар біреудің бүкіреңдеп қойманы айнала бергенін байқап қалды. Мұндайға әрқашан-ақ епсекті Еркін күдікті адамды қуып жетті. Нақ осы бір шақта анау қапты тастап, тура қашып еді, Еркін бұра бастырмады. Ұры ұстаған қолдан шығып кетпек болып жұлқынып та көрді, Еркін тапжылтпады. Бұл жерге Жантақ та келді. Байқап қараса, бұл күнде өздерімен араласып жүрген, дайын өнім тұратын үлкен қойма меңгерушісінің орынбасары Ордаңбай.

— Саған не жоқ, деді алаң ете түскен Ордаңбай.

— Түу шіркін, ұятың қайда?—деді Еркін Ордаңбайдан түңіліп кетіп.

— Ал, ұрыны алып жүрелік, қапты сен көтер, Жантақ, — дей беріп Еркін жер жұтып қойғандай болған жолдасының орнына қарады. Еркін алдымен өз көзіне сенбегенмен, «диірмендей салмағы бар» дейтін батырдың жаз күнінің кешкі бұлыңғырымен допша домалап, көз ұшында бұлдырап бара жатқанын байқады.

Енді міне осы мәселе қаралған жиналыста да үн-түнсіз отыр. Тіпті Ордаңбай Еркінге пәле жапты.

— Мен қоймада қапқа салынған нәрселерді былай қоя беріп едім, мынау ала қашты.

Осындай көріне көзге жалақорлықты естіп отырып-ақ Жантақ тіпті үн шығармады. Өмірде түк болмаған, түк көрмеген сияқты. Кеше Ордаңбайды ұстап алғанда Еркіннің жанында тұрған Жантақ емес, әлде бір басқа адам сияқты.

— Мына Жантақ-ақ айтсыншы,— деп ыза болып кетті Еркін. «Жантақ» дегенде ол бір селк ете түсті де, қайтадан мелшиіп қалды. Оның селдір, қысқа қырыққан шашы әлде неден қорыққан кірпінің тікенегіндей түрегеп кетіпті. Бірақ жылтыр қара өңі су тимес қоныздай еш нәрсені дарытар емес, өзгермейді. Жүрегі кеудесіне сыймай тұрғандай демін терең алып, омырауы қозғала береді. Тышқан көзін ұрланып-ұрланып әркімге тастап қояды. Тілден біржола қалғандай, бұтағы бүлк-бүлк етеді.

Еркінді ыза буып барады:

— Ей, Жантақ, ұрымен ортақ болмасаң айтпаймысың? Әлде социалистік мүлікке жаның ашымай ма?

Жантақтан жан шығуға бар, үн шығар емес. Мәселе шешілмей ашық қалды. Оның есесіне Ордаңбай жеке өзі акт жасап, Еркінді қызметтен шығару жайында комбинат директорының алдына мәселе қоя кетті.

Ертеңіне комбинат тұрған қалашық гу-гу сөз болды. Еркінді қызметтен шығаратын болыпты десті бірсыпырасы. Енді бірсыпырасы «япыр-ай, Жантағың неткен арам еді» десті. Мұндай піші-піші сөз бір үйде тұратын көрші-қолаң арасында да болып еді. Үстінде ойын тасы екі жауырынының ортасына дейін жалаңаш, соңғы сәнмен тігілген бүрме етек көк жібек көйлегі бар Алакөз есік алдындағы еріккендердің жанына келіп отырды. Оның ерініне керқызылдан жаққан далабы онсыз да жайын ауызын үлкейте түскендей езуін құлағына жеткізіп көрсетеді. Екі шықшыттағы бұлтиып артық біткен ет қалың жағылған опаны сіңіре алмай, тозаңдандырып, түктендіріп тұр. Шаптығып, беттен ала кетейін деп тұрғандай. Алайған үлкен көздері сүзеген сиырдың ұрыншақ мінезі ұстаған кезіндегідей алақ-жұлақ етеді. Ұлшай шешейге тиісе алмай отырғандай. Әсіресе, от басына жібек көйлек киіп жүруі қызық. Алакөз қанша адуын болып көрінгісі келсе де ешкім одан ығыса қоймады, әңгіменің желісі де үзілмеді. Бір шамадан соң:

— Менің момыным өлер жерін біледі, қатын-баласы, үйлі-баранды адам аузын бағын сөйлер болар. Еркін сияқты есер деймісің,— деп әй-шәй жоқ әңгімені ортасынан бөліп жіберді. Алакөздің әңгімесін растайын дегендей, бұрыштан бір есек арба шыға келді де, оның жанында арбакешке ілескен Жантақ көрінді. Шалбарының екі балағы жат ауылдың иті талағандай жұлым-жұлым болып кеткен. Киімнің түсін айырып болар емес, бір кезде көк болған ба, қалай, әр жерінен көкшіл таңылтақ байқалады. Басқа жерінде де неше түрлі бояу бар. Жейдесінің қолтығы сөгіліп, бір иығы жарқырап көрініп тұр. Бойы бұрынғыдан да аласарып кеткен бе, есек арбадан әрең асады. Оның жанына Алакөз барды. Арбада бір қап картоп жатыр. Мұны көрген Алакөз сөз бастады:

— Осы бір шақырым ғана жердей осы бір қап картопты көтеріп те келмеймісің. Соған арба жалдап.

Бір қараған кісі мұны Алакөз күлкі үшін айтып тұр деп те ойлар еді. Өйткені картоп салынған қапты арбадан тұрғызғанда Жантақтың бойы қаптан аспай қалды. Қапты бір шақырым базардан көтеріп келу емес, үйге. көтеріп кіргізсе де оған көп олжа сияқты.

— Бес сомды босқа шығарып,— деп сызданып Алакөз есік алдындағы отырғышқа қайтып келді. Басқа әйелдер сияқты ерімен бірге картопты үйге кіргізуге тура жөнелмеді де, не Жантақтың тамағын әзірлейін демеді де. Жантақ есек арбадан қапты арқалай беріп, етпетінен кетті. Жығылып астымда қалып, зорға тұрды. Ақыры картопты шелектеп тасыды. Сонда да Алакөз отырғыштан тапжылған жоқ. Ол әйелім еді-ау, неге болыспай отырсын деп Жантақ, Алакөзге сөз тастамады да. Бірақ мылтық күшімен істеліп тұрғандай үнсіз. Ұлшай шешейге Жантақ мұның ері емес, баяғыдағы байлардың жалдамалы құлы сияқты көрініп кетті. «Осы кіріптар болмаса, осылай болар ма еді» деп ойлады Ұлшай шешей тағы да.

...Комбинат директоры Әбенов қатты ашулы. Ол маңдайы қасқайып, орнына отырмай, түрегелген бойы тұр. Қойма меңгерушілері, цех бастықтары, күзет қызметкерлері тeгic келген. Әбенов келгендерді жіті көзін жүгіртіп бір түгендеп алды да, Ордаңбайға тоқтамай, жауапты Жантақтан тартты.

— Ал Жантақ мәселе саған тіреліп тұр, айтшы көне,— деді. Бірақ неге екені белгісіз оны жақтырмағанын бет пішінінен білдіріп алды. Бұрышта тұратын қара сейфтің жанындағы қуысқа кіріп алған Жантақ «үндемеген үйдей пәледен құтылады» дей ме, сұрақ тікендей, көз үкідей қадалғанда да тырс етпеді. Қуыста қысқы ұйқыға кеткен жарқанаттай дыбыс шығармады. Оның үндемеуі Әбеновты ашындыра түсті. Әбенов көзінен от шашып Ордаңбайға оралды және шынын айтқызбай қоймайын дегендей қатты зекіді:

— Тұр, онда өзің айт, дұрысын айт!

Ордаңбай ұйқысын аша алмай тұрғандай қолапайсыздықпен орнынан зорға көтеріле берді де, «менен бір қателік өтті» деп алыстан алынған радио үніндей дыбысы өшіп қалды. Шамасы бағанадан бері Ордаңбайдан сұрамай отырғанда Әбенов мұның босаңдығын білсе керек. Ол Жантақтың ақтығын, адамдығын байқайын деді білем.

Ендігі мәселе Жантақ туралы.

Жантақ жалт қарады. Жанымды осы алып қалар дегендей бұрышқа тығыла түсті. Сөз басқа біреуге айтылып жатқандай ол үн-түнсіз. Директор қолына бір қағазды алып оқымақ болды:

— Көрші ауданның прокурорынан хат... Комбинат директоры Әбенов жолдас! Сізде қойма меңгерушісі болып істейтін Жантақ, Қарасу ауданынан екі қойманы ішіп-жеп, оны заң күшімен төлеп, үшінші қойманың үш мың сомын құртып, біздің ауданнан зым-зия болған еді. Енді сол ұрыны сіздің комбинатқа індетіп отырмыз. Соңғы заңға байланысты Жантақты сотқа бермей, түзелер деп келген едік...

Директор қағазды қоя салып өзі сөйлеп кетті:

— Өз күнәсінен арылмаған адам басқаның күнәсін айтуға батылы бармайды, әркімге кіріптар болады. Біреудің бетіне тура қарай алмайды...

Әбенов түтігіп кетті. Кабинеттегілер қозғалақтап, дабырласа бастады. Ал Еркіннің көзіне кеше Жантақтың көз ұшында бір қараңғы, бір жарықта бұлдырап қашып бара жатқаны елестеді. Жантақ оған бұрынғыдай диірмен тасы емес, тікенегін әр жерге қалдырып, жел қуып бара жатқан ебелектей көрінді. Адуын Алакөз жеңгей алдында бүгелек қағатыны да осы екен ғой деп топшылады. Осыны сезгендей Жантақ, бұрыштағы қуысқа тығыла түсті.

1960





ТҰҚЫРТУ

Құрымбек бойы тайдың бір кескен шұжығы сияқты, былтықтау келген адам. Тіпті тайдың шикі шұжығыма оның бет-жүзі де ұқсайды. Кішкентай ғана ашуланса болды, бетінде әншейінде аз байқалатын, шешек дақтарының орны шұқырайып, бадырайып кетеді. Бір қызығы осыған бейімделгендей шынысы қалың мүйіз көзілдірігінің арғы жағынан көзі де теке көзденіп шыға келеді. Онша ұзын, онша қысқа емес, қырықтырып, тік тарайтын қою қара шашы жаңағыдай қобырағанда кезінде ит көрген тау тағыланының садағындай дүрдиіп кетеді. Онсыз'да іркілдек беті ауыр көзілдірік басқан соң көз алдының етін де төмен ысырып, быттитып жібереді. Ал ашуланса осынын бәрі талаураған шиқандай күлгін-көктеніп көрінеді.

Құрымбек заводтың бас инженері болып белгіленгеннен бері үнемі осылай талаурап, бұжырланып жүретін болып кетті. Көбіне жақсы адамдардың қызметі өскенде оған бір белгісіз абаттық пайда болып, мінезі майдай есіліп, ізгілік дүниесінен келген өкілдей жылуы сыртқа теуіп тұрады. Ал Құрымбек болса, тіпті өзгеріп барады. Ол осы кезде күлуді біржола ұмытып қалғандай. Егер нақ осылай бара берсе дейді төңірегіндегілер тіл-ауызын да қойып қалуы мүмкін-ау. Бірақ, ондай сөзді айтушылардың болғаны сияқты, сол төңіректе оның тілеуқорлары да бар. Олар: «құдай-ай, сақтай көр, мына тілеуің құрғырлардың қалай тілі жаман еді, Құрекемді аман қыла көр» десіп жағаларын ұстасады. Әрине, оңашасы болса, «аузыңнан шығып жағаңа жармасқыр», «жағына жылан жұмыртқалағыр» дер еді, мемлекеттік кәсіпорында отырған соң ғана олар іштерінен танысады.

Құрымбектің бұлай бұжыраюын алғаш жұртшылық завод партия ұйымының үлкен жиналысында байқады. Нақ сол күнгі жалпы жиналыста завод директоры цех бастығы Әріповты қатты мақтады. Оның адамшылық, өнертапқыштық қасиеттеріне тоқтады.

Бірақ осыдан бес күн бұрын цех іші сыпырылмай қалды,— деп іле бұртия қалды.

Отырған жұрт бір жағынан бұған таңдана да қарады. Бұрын екеуі бір цехта істегендіктен олардың аралас-құралас жүретіндіктері болатын, бірімен бірі шекісіп те көрмеген-ді. Ал бұл жерде келіп «жерден жік шықты, екі құлағы тік шықты» дегендей Әріповке Құрымбектің қиястық еткенін көпшілік түсіне алмай да, ұнатпай да қалды. Оның үстіне Әріпов басқаратын цехтың жұмысы қандай десеңізші! Барлық цехтың алдында. Өзі де тым сыйымды жігіт. Ол бір адамға сен деп сөйлемейді. Жұмыстағы кемшілігіңді «сіз» деп сызылып отырып-ақ айтып жеткізіп, өңменіңізден еткізіп жібереді.

Құрымбектің сөзін жақтырмай қалғандар көбірек болды. Бірақ «тапқанын-ай, шіркіннің» ден көбі-ақ танауы астынан күңк-күңк етумен тынды. Ешкім суырылып шығып ашық кете алмады. Ал Әріпов ешнәрсе білдірген жоқ, тіпті бір жағына жара, алдына түсіре тарайтын шашы да, сұр өңі де, келтелеу мұрны да әр нәрсені аңғармақ болған сырттан қадалған сұқ көздерге түк те байқатпады. Оның есесін мен берейін дегендей Құрымбек онсыз да жоқ, қыртиған мойнын ішіне тығып, қайта-қайта қалың көзілдірігін түзеп, жағасы қысып буындырып тұрғандай өңі қызарып отырды. Бас инженердің қабағына қарамай, түкситіп кеткен сол бір жиналысқа не айтарсыз.

Сол бір партия жиналысына риза емес Құрымбек қана ден ойлайсыз ба? Жоқ, ол жалғыз емес. Оған Әріпов те іштей наразы. Наразы болмай қайтсін. Құдайекең жаратқан қысқа күнде бас инженер қырық шақырып алын, қамырдай илеп, сағыздай созып отырса, жөні келген жерде құйрығын инеліктей қадап, көп алдында көміп, тірілтіп отырса, құранды жатқа білетін қари да құдайына рахмет айта қояр ма еді.

Ит айдағандай болып жүргенде Әріпов дирекцияға шақырылды. Төрт көз түгел. Мәжіліс шұғыл басталын, тез бітті. Бүгін неге екені белгісіз Құрымбектің бойы өсіп қалған секілді. Әлде тұрғанда аласа адамдар отырғанда биік көріне ме екен? Қызық. Бірақ суға түскен бидайдай

бөртіп отырған жайы бар. Сәл ғана уақыттың ішінде көзілдірігін әлденеше түз.еп, теке көзін бір нүктеге қадап бадырайып қалды. Тас құдайға ұқсап барады.

«РЫС-Т» машинасы жайындағы сызықта қате кетіпті. Оған қоса Құрымбектің айтуынша әнеугі күні цех сыпырылмай қалды. Бірде цехтың есігі қисық жабылыпты, белгілі мастер Бақыт қылқың етіп қызметтен қырық секунд ерте кетіпті...

Директордың да тісі әбден қайралған екен.

— Ендеше Әріпов орнынан алыпсың!

— Алынсын. Келісім бе?

— Келісім.

— Алынсын!

Әріпов үндеген жоқ. Тіпті қиналмаған да сияқты. «Алынсын» дегенді естігенде Құрымбек күліп жіберді. Күлкі! Адам қасиетінің бірі — қайран күлкі! Құрымбек те күлді. Күлкі қайта оралды. Қарауындағылар әйтеуір Құрымбектің күлгеніне қуанып қалды. Бірақ оның қандай күлкі екеніне олар үңіле қойған жоқ.

Соңғы кезде көбірек айналысатын үйдегі ісі — философия Құрымбектің күлкісін қайта тыйып тастады. Философия — ол күлкі емес. Ол комедия, сықақ, әзіл-оспақ әңгіме емес. Ол байыпты пән. Оны оқыған адам күлуші ме еді. Қайта неғұрлым үндемей жүрсе, солғұрлым салдарлы, салмақты көрінбей ме? Тіпті инженерге лайық оқитын пәннің өзі осы ма, қалай?

Құрымбек өз үйінде. Ұзын диван-кроваттың ортан белінен келіп, бірақ, соған дейінгі ендікті тегіс алын жатыр. Қолындағы философиялық сөздікті жаттай түседі. Бірақ бірыңғай, күнде басқа нәрсе араласпай жей берген тағамның тамақтан зорға өтетіні сияқты мұның өзі миға кірмейді, басы құрғыр алғыр-ақ сияқты еді, бара-бара топан тығып қойған бірдеме сияқты, оқығанды айнала беріп ұмытып қалады.

Құрымбек шот маңдайының терісін құрыстырып екі қасының ортасына жинап алды. Қабақ түйілгендіктен бе, әлде не алайып бара ма, көзінің аласы көбейіп кетті. Құрымбектің нақ осындай қиналып жатқан шағында оны әйелі Манат тамаққа шақырды:

— Құрымбек, тамақ іш!

Құрымбек дейді! Құрымбек! Осындай да ат болады өмірде, ә? Қазақта дүниеде ат жетпегендей Құрымбек, Жұрымбек, Жырымбек, Үрүмбек деп қоя береді екен. Бегі бег-ақ болсын, ал құрымы, жырымы несі ей? Сөз таппады ма екен. Адамның аты бүгінгі күнге лайықты болуы тиіс, ол философиялық, логикалық мағынаға толы, түгел болуы керек емес пе. Әсіресе Құрым мен Жырымды айтсайшы. Ондай адамдардың әкесі ат қойғанда не ойлады екен, о! Тоқта, тоқта... Ойбай-ау, Құрымбек әуелі менің атым екен ғой.

Құрымбектің төбе шашы тік тұрып, қабағына қайта қатпар жиналып, бірнеше қабат тау орнап қалды. Әйелі қайта тамаққа шақыра келгенде енді фамилиясын, тағы фамилияларды бүгінгі күннің тұрғысынан бір қарап, талдан өтпек еді. Манат қайтадан кабинет есігіне үңілді:

— Құрымбек, тамағыңды іш.

Аяғына тапқа киіп орнынан тұрды. Далада киетін туфли де жақсы екен, ол ең болмаса бойын төрт-бес (биік көріну үшін өкшені арнап жасатады) сантиметр болса да есіріп көрсетеді екен. Тіпті кеңседегі кресло қандай жақсы, адамды биіктетіп жібереді. Кексе мәртебесінің жөні бөлек қой. Құрымбек өзіне өзі риза болмаған күйі типың-типың етіп келіп, дастарханға үнсіз отырды. Стол үстіндегі лағманға көзі түсіп қабағы қайта түйіліп кетті. Бірақ әйеліне айтпады. Оның ұнатпағанын әйелі де біліп отыр, бірақ ол да үндеген жоқ. Шынында осы лағман, манты дегендер немене? Шұбатылып кеспесі, жоңышқа шайнаған малша малжаңдап отырғанын. Осынын орнына тамақтың бір жапа түрін ойлап табуға болмай ма екен. Осы Манаттың өзі қалай кеспеге қарайлай береді!? Бұл неге атам заманғы тағамға үйір, а?..

Құрымбек осыларды тәптештей ойлап біткенде табақтағы кеспе де түгесіліп еді. Құрымбектің осы ойын біліп қойғандай күн де түнерген қалпында дастарқан басында отырып қала беретін Манат бүгін оған екі көзін қатты қадап алыпты. Ол тамақ ішіліп болысымен салыңқы қабағын көтермей жүре берген Құрымбекті бір сәт тоқтатқысы да келді. Бірақ үндемей қайта қоя салды. Тіпті мұның өзі не болып бара жатыр?! Барлық жолдастардан ажырадық. Бір адамның үйіне кіріп шығуды қойдық. «Бұрын да болса сорлы едің, ит қапқан соң не сорым» дегендей, бұрын да аяқ-табақ ауысуы аз үй осы кезде біржола сап болды. Құрымбектің бірге оқыған жолдасы өзі сияқты инженер Аролла да келгіштеп жүріп-жүріп, ақыры бұл жактырмай, үндемей қойған соң келуді біржола доғарды. Тіпті Манаттың өзімен сөйлесу де жайына қалды. Енді не болар екен?

Нақ осы бір кезде сырттан жүгіре кірген он үш жасар Жанар шешесінің ойлы жүзіне қарап состиып тұрып қалды. Оның ойы да көп еді. Қазір әке-шешесімен циркке бармақ еді, балалардың көбі-ақ әке-шешесімен барады. Ал Жапардың әкесі тіпті оны ұмытып кеткен сияқты.

— Мама, әкем үшеуміз циркке барайық. Жанаттар кетіп барады.

Жапарға шешесі не дерін де білмеді. Сәл томсырайып отырып барып жауап қатты:

— Әкеңе айтсаңшы. Барсақ, барайық.

Жанар жүгірген бойы әкесіне кетті. Құрымбек есік ашқан қызын түксиіп, суық қабақпен қарсы алды. Бала оны байқамады ма, әлде әкесінің ондай қабағы үйреншікті ме, оған қарамады:

— Әке, апам үшеуміз циркке барайық.

Әкесі үн шығармады. Саптыаяқтан екі ұрты екі құрт тығып алғандай сыртқа теуіп кетіпті. Тіпті оның ұрты көп үрлеп, бірақ, дұрыс үрлемегендіктен бір жағына ауа жайылған шардың құрышы сияқты көрінеді. Шардың ондай жерлері жұқарып барып парс етуші еді. Мүмкін әкесі ауырып отырған шығар.

— Әке, бір жерің ауырып отыр ма?

Әкеде үн жоқ. Жанар енді байқады, оның тек екі ұрты емес, тамағы да кебіңкі сияқты. Бұғағы да салбырап, сиыр әукесіндей бос жатыр.

Әке, киноға барайық.

Әкеде үн жоқ. Көзілдірігін бір түзеп, теке көзін алаң еткізіп жұмсақ күмпілдек диван-кроватты ортасына түсіре солқ дегізіп, теріс аунап кетті. Қолындағы өзіне баспаханадан лайықталып жасалғандай, кішкентай өз бойы сияқты қортық төртбақ кітапқа үңіліп қалды. Әкесінің үндемеуі баланың лаулаған көңілін су сепкендей тез басты. Ол пе істерін білмей бедірейіп тұрып-тұрып шешесіне қарай жылай қашты.

Манат мінезі орнықты, тіпті Құрымбектің кейбір өзі жақтырмайтын мінездерін ашық айтып та жүретін әйел еді. Бірақ көп жұмсалған шотты қанша шапсаң да өтпейтіні сияқты осы кезде Манат та мұқалып, түйтеленіп қалғандай. Ол қасына Жанар жылап келгенде қабырғасы сөгіліп кете жаздап, әрең отырды. Бірақ әкесін баласына қосыла жамандау ешбір педагогикаға сыя ма? Онда бала алдындағы әкенің бұдан былайғы құны не болмақ?

Онсыз да бала алдындағы беделіне нұқсан келіп жатқан Құрымбектің білместігін тереңдету достың ісі емес қой.

Манат ішіндегі кернеген ашуын ақылға жеңгізіп Жанардың маңдайынан сипады. Сөйтіп оны өзі циркке ертіп кетті...

Құрымбек дүйсенбі күні заводқа уақтысымен бармақ болды. Бірақ ол шыға бергенде босағада етегіңнен ала түсетін итше телефон шырылдап қоя берді. Ол трубканы тұғырынан алып тыңдай қойды. Телефоннан шыққан дауыс қатты естілді:

— Сізді басқармаға коллегияға шақырады. Тез келуіңіз керек.

— Коллегияға?!

— Құрымбектің бетінің қорасан дақтары бадырайып, тереңдеп, қызарып кетті.

— Ия, коллегияға,— дейді трубкадан естілген қатқыл үн.

Құрымбек үйден митыңдап үнсіз шықты. Манат та үнсіз қала берді. Оның қалтиған қоян сирақ бойына ұзақ қарады. Ол күндегіден де қысқарып кеткендей. Бір кескен тай шұжығын елестетеді. Домалап бара жатқан сияқты.

Арада бірнеше сағат еткенде Құрымбек үйге телефон соқты. Трубканы ала беріп Манат сасып қалды. Құрымбек! Тани қойды. Бұл көптен бері үйге телефонмен сөйлеуді де қойып еді. Түс көргендей мұнысы не екен? Трубкадағы Құрымбек дауысы жарықшақтанып естіліп тұр. «Алло, алло» дей береді. Әлде Жанарды ренжіткені ойына түсті ме екен?

— Алло,— деді Манат сасып.

— Mен ғой. Үйге кешке жолдастарды шақырып қой. Әңгімелесіп отыралық...

Бұл жолы Манат үндемеді. Өйткені кімді шақырарын білмеді, әрі Құрымбекке не жауап айтарын таппады да. «Бізде жолдас қалып па еді? Одан ажырасып бітпеп пе едік» дегісі де келді. Бірақ қаяу көңілді жаралай беріп қайтеді. Ол трубканы ұзақ ұстап тұрып қалды... Сәлден кейін қақпадан Құрымбектің өзі де кіріп келе жатты. Жұмыста болатын, мезгілсіз уақытта үйге қайтыпты. Оған ауыр зат салып, тұқыртып қойғандай мойны салбырап кетіпті.

1966





СЕГІЗ КІСІГЕ БІР ҚАСЫҚ

Жұқалтаев «Жұмай» колхозына председатель болып барарда ой дариясына шомып, өзі барар колхоздың болашағына көз жіберіп алды. Тіпті әжептәуір, оқыған жігіт өзі қызмет етер жерді қалай ойламай тұра алсын: «Болашақ! Болашақ деген мына біз, жоғары білімді председатель. Біз болмастың бәрін де жасаймыз, колхоз малынан ақ майды да ағызамыз, ақ сүтті де сорғалатамыз». Бұл ойына Жұқалтаев колхозда ол басшылығымен жасалатын ірі құрылыстар мен мәдени ошақтарды көрді. Көзін жұмып жіберіп еді, оның алдынан ақтылы қой, алалы жылқы, боздаған інген, өкірген өгіз өтіп жатты. Шұнаңдаған лақ көрініп, шыңғырған торайдың ащы даусы естілгендей болды. Ара-тұра есек екеш есек те ақырып құтын алды. Ал егіншілік ше? Ол бір бұлыңғыр дүние болып, көмескілене берді, көз алды мұндай ретте тұман тартып тұңғиық түбіне кеткендей тыпыршыды.

...Егін орағы басталып кетті. Председатель Жұқалтаев машинаға мініп алып, жүйткітіп қырманға барды, қырманнан ауылға келді. Көбіне жүретін жолы осылай аяқталушы еді. Осындай әдетті саяхаттың бірінде ол бұрынғы жолынан жаза басып «Егінді қоңырда» астық жинап жатқан комбайнға келді. Ол трактордың тырылдаған, комбайнның гүрілдеген дауысын егістің ана басынан тұрып естіп кері қайтып кетті. Жүріп жатқан көрінеді. Одан әрі не бар? Оның жанына бару үшін арнаулы костюм киіп келмесе, ақ кителім былғанады деп қаймықты. Ақ киімнің аты ақ киім, оның үстіне жібек. Оған егін қағары тынбай айналып, барабанынан сабан-топанды, бақал мен қауызды тынбай атқылап тұрған комбайнның майлы топырағы түгіл, жаныңнан жанап өткен механизаторды көргеннен-ақ Жұқалтаевтың есі шығып кетеді, Сондықтан...

Председатель келесі күні егіс басына тағы келді. Гүрілдегеніне қарағанда комбайн жүріп жатса керек. Әлдеқалай аңызға қарап қып қызыл болып төгіліп жатқан бидайға көзі түсті. Несі бар, бар болған соң төгіледі дағы. Жоқ болса несі төгілер еді. Топанмен араласып төгілген бидайды жанындағы адамдар-қос уыстан алып, ұшырып көрсеткенде ол әлдеқалай мұрнын тыржың еткізді. Жата берсе келесі жылы әзі көктеп шықпай ма, мына жанындағылар да қызық. Масақ қалмай астық жиналушы ма еді. Осы жұрт та әбден құдайсыз болып алған. «Егіндi қоңырдың» егісінен төгілген бидай сонау қайқаңға дейін қайыспай кетіп жатыр. Жұқалтаев мұны көріп тұрып, мұртты бригадирге қарап өзінін қырбақ мұртын сипап қана бітірді. Менің де мұртым қалыңды жердің шоңайнасындай болып өссе, өстіп жерге түскен жарты дәнді тауықша қарап тұрар ма едім дегендей.

Жұқалтаев қырманға жақындағанда механизаторлардың аспазы Надежда балшық пеш үстіне қара қазан, екі үре шәугім қойып, жалпылдатып от жағып, ас пісіріп жатыр еді. Пәлі, шіркін-ай, деп ойлады ол. Біздің мемлекетіміз не деген бай, мына жанармайды аспаздың отқа лақылдатып құнып, лапылдатып жағып тұрғанын қарашы. Сонау «С-80» тракторын жүргізген мынау жанармай тамағыңды пісірмей жанын қояр ма, сірә! Қарашы, қарашы! Жануын қарашы! Лап берген алау пештің алдындағы мұнай тамған алаңның екі метр жерін шарпып, қара түтіндетіп, өзін отқа құюшыға өшіккендей, пеш үстіндегі шәугімді, қазанның қақпағын бір-екі қауып, отты тілімен жалап-жалап алып жанып бітеді. Оған Надя көлбақырмен толтырып тағы май құяды. Сөйтіп егін жинау үшін жіберілген жанар май нақ осындай екі пешке есепсіз жалпылдатып жаға берді. Мұны көріп Жұқалтаев оттың өткірлігіне қызығып та қарады. Мен де неге оттай болмады екенмін деп бір қалды. Ақыры өздеріне бұл әдетке айналған жағдай болған соң өтіп бара жатыр еді, ойда жоқта бір қызық оқиға оның көңілін аударып жіберді.

Жана ғана тамақ күтіп отырған механизаторлар орындарынан асығыс тұра келді де, жапырлай қазан басына қарай лап қойды. Олар дуылдасып-шуылдасып «түйе түйе» ойнаған балаларша бірінің бірі етегінен ұстаса кетті. Кейбірі керілдесіп, кейбірі дауыс көтерісіп те қалды.

— Сексенбай сенен кейін мен,— дейді тракторист Сәрсенбай комбайнерге қарап.

— Жоқ, сенен басқаның аузы жоқ па? Сексенбайдан соң мен,— дейді комбайнер Гриша.

— Неге мұнша дауласасыңдар. Мен қасықты қайдан тауып бермекпін? Ыстық шөмішпен бастарына бір-бір салайын ба!?—дейді аспаз Надежда. Аналар қалжыңдап салып қалса, салып қалар дей ме, сескеніп шегінісіп кетеді.

Байыбына бара келгенде бұл қасыққа талас екен. Қостағы қырық механизаторға бес қана қасық бар екен.



Күндіз бәрі сыпыра егіс басында жүргенде ойларында ештеме жоқ, кешке қас қарайып, қарын ашып, қасыққа қисыпыр таласады екен. Қайтсін, қиын-ақ! Піскен астық күйігі жаман дегендей, алдында мөлдіреп ас тұрса, пияздың, бұрыштың исi мұрынды қытықтаса, жұтқынып қасық таппай сіз отырсаңыз, ішіңіз құрылдап, тамағыңыз жыбырлап бара жатса, нағыз қорлық осы емес пе! Сол бір кезде сегіз кісі бip қасыққа қарап тұрса, о дүние деген! Ол дүниеңіз тарылып жүріп бермей ме!?

Мына қасықты ал біреуін, деп Надежда бұрыла беріп еді аспазды аңдып тұрған көкала күшік шелекке басын қойып жіберді. Нақ осы шуға жұрт бұрылып көңіл алау болғанда қасық алуға ұмтылған комбайнер Ұлтанның нанын қырман басына, колхоздың еркін астығына әкеліп қойған әлде кімнің ала шошқасы қорсылдап ала жөнелді. Қасық тиген біреу тамақты май татыпты, бірі ыс татыпты деп жатыр. «Ала шошқаның өзін алып ұрып сойып жер ме еді» деп кіжінгендер де бар. Бұл жерде председатель ит пен шошқаға зоотехниктік жағынан қарап, медицинаны ұмытып кетіпті. Ол өзінің зоотехник екенін осы жерде есіне тағы бір алды. Сондықтан болар көз алдында ала шошқа тұрып алды.

Қырман ортасында тазаланып, майқандалып жатқан астықтан өте беріп, автомашинаның комбайннан әкелген астықты өлшемей төгіп жатқанын да председатель көре кетті. Есептеп алған астықты кесектеп жұту қиын болады. Оны да іші біліп тұр...

Miнe, осының бәрін көріп жүргенде ымырт жабылып кешкі ас ішетін уақыт та болып қалған ба қалай, Жұқалтаевтың қарны қатты ашты. Әлде бір борщ ішіп, не бip салат жегісі келді. Тіпті сапырулы сары қымыздан бір жұтсам деп те ойлады. Бірақ, амал не осының бәрі де қос басында болмай шықты. Бар болса пайдасы тиер еді, жоқты іздемей-ақ барды ұйымдастырмаған бұл сорды өзінен көрмесе кімнен көреді. Механизаторлар асханасынан-ақ ішіп кетер еді. Председатель осыны ойлап ұзақ ойға кетіп еді, механизаторлар оны қайдан білсін. Өз жағдайларымен болып кетті, енді қайтеді? Сегіз кісіге бір қасық.

1956





АУРУ ACTАН

Егіннің де, малдың да жоспарын орындап, жаны жаңа жай тауып отырған Жолтайға сауыншы қыз Күлшай кірді де:

Сіз жас болып көрдіңіз бе, жаныңыз бар ма?—деп бір бүйірден сұрақты тіке, тиісе қойып қалды. Науқан уақтысы болса мұндайларға біріне олай, біріне былай жүре жауап берер еді. Қырыққа келгеніне бес жыл болса да, сұрағандарға қырықта болып шыға беретін қырмасақал Жолтайға «жас болып көрдіңіз бе?» деген сөздер өңменінен өтіп кетті. Екі-үш күннен соң қылтың етіп тағы бір жас қосыла кеткелі тұрғанда мұның өзі жығылған үстіне жұдырық сияқты болды.

Сүт, саумал дауы ұлғайып кетіп, ақыры аупартком бюросынан сүмірейіп шығарғалы да бір-ақ апта. Сөйлегендердің бәрі «Үшбұлақ» колхозы, «Үшбұлақ» колхозы деп дүниеде осы екі ғана сөз қалғандай құлағын сарсытып еді. Үйге келіп, «үш жүздің орнына бес жүз» бар деп Жолтай жылқы фермасы меңгерушісінің жанын жаман қысып, саумалдай сапырып, қымыздай күпілдетіп еді. Қарқынын қалай арттырғанын, қалай көбейткенін құдайыңыз бен құдай жаратқан Құрақбай білсін, екі күннен кейін-ақ екі жүз литр қымыз қосылып шыға келді...

Енді қымыз дауы да бітіп жаным жай тапты ма деп, көңілін домен отырған Жолтайды қыздың д.ауы қысып, шеңгеліне бұрып әкетті. Күлшай жаңа жылда күйеуге шығады екен. Соған соңғы сәнмен киім тіккізу керек. Жолтай әдеттегідей оның сөзін елер де, елемес те еді, бірақ бұған партком секретарының өзі араласты. Жол біледі, жолдастары мол деп бұл іс Жолтайға тапсырылды. «Бармаймын» деп қыңырайып та, қиқалақтап та көрді, бірақ басқарма: «босатпаған өзің екенсің, енді өзін, түзе» деді.

— «Дау қарындастан» деген осы дағы. Бұрынырақ айтпадың ба мұныңды. Жана жыл жақындағанда айтып,— деді бастық зікіңдей машинаға отыра беріп, өшін солай алғандай отырғышты 'солқ еткізіп.

— Құлақпен тыңдамай мұрынмен тыңдаған солай болады да,— деді Күлшай. Бастық әңгімесін қатал бастап, жұмсақ аяқтады.

— Дегенмен, жас болдыңыз ба дегенің қалай, жас емей кіммін? Қырыққа жаңа келдім.— Қыз қысылмады:

— Қырық емес ертең, бүрсігүні қырық алтыға шығасыз, елуге келіп ел ағасы болды деген осы-дағы.—Әңгіме шорт үзілді. Күлшай ұнамай қалды. Көріне көзге ақ тісін сары, жас жанып көрі қылып отырған адам қалай ұнасын. Жолтай құйқасы құрысып, күйген терідей бүрісіп біразға дейін үнсіз қалды.

Өзі бастық болып үйренген кісінің ісі біреуге түсе көрмесін. Бастық басымен басқа мекемелердегі әншейінде көзге ілмес кішкентай біреулерге кішірейеді. Оның үстіне кішірейгенде істей қойса жақсы әйтпесе... Ол алдымен аларып. Сазарып кеудесін керіп көріп еді, болатын түрі жоқ. Ешкіні апа, текені жезде демеске болмады. Жыл аяғы жақындап, әркім-ақ жанығып жатыр. Бастық біреудің қолын мақтап, біреудің жолын мақтап, жанұшырап жүріп киімді әрең дегенде бітіртіп алды ау, әйтеуір. «Кісідегінің кілті аспанда» екені рас-ау деп бір түйді осы жолы ішінен.

Кеше Жолтай машинасына отырып тағы да асығыс сапарға шықты. Бұл жолы біреу үшін емес өзі үшін. «Өзімдікі дегенде өгіз қара күшім бар» дегендей, шоферге де үсті-үстіне бас-бас деп қоймады. Асықпай қайтсін жаңа жылға бірнеше сағат қана уақыт қалды. Ал, мұның әлі үстінде ескі жылдың ескі кірі езіліп тұр. Кеудесінде жаны бар адам ескі жылдың кірін жаңа жылға апарар ма? Оның үстіне отырар ортасы да, бас қосар дастарқаны да өзгеше. Осындайда қаймыжықтай жұқа еріннің бірі: «ойбай-ау, бастықтың тамағының...» деп жүрсе, оны бір желім ауыз, жез таңдай жебелеп іліп әкетсе отыз тістеп шыққан сөз, отыз рулы елге жайылса не болмақ? Сондықтан да алыс та болса, ауданға моншаға түсуге аттанды. Жазды күні монша дегендерге «Қастектің суы жетпей ме» деуші еді, өзіне келгенде бір жақсы жері ол есіне түскен жоқ.

Қас қылғандай мұндай күні монша босай қоюшы ма еді. Есіктен кезекке тұрған ел екі көшеге созылыпты. Екі аяқ талып, өзі налып, Жолтай түс ауа кезекке жетіп, содан ырымын істеп шыққанша қыстың қысқа күні еңкейіп те кетті. Жөкеңнің тілі аузына сыймайды. Шөлдеп кетті. Мұндайда, шіркін, тобылғы торы сыраны сылқитса ғой... Бірақ не керек, ауру астан демекші, оған Жолтайда іш қайда? Сыбағасын берген де осы сыра емес пе еді. Ішінде запыраны көбейіп кетіп, жыланша шұбатылған резина жұтып, бірнеше рет құсық алдырғаны есіне түсіп, қарап тұрып лоқсып-лоқсып жіберді. Ойланып қалды:

— Қап, өлгеніңді бір-ақ білетін, осы дәрігерлер де пәле болды-ау, ет жесең қаның көтеріледі, арақ ішсең ақылыңды ішесің, шай ішсең, жүрегіңе, су ішсең бүйрегіңе жақпайды деседі. Бірінің аузына бірі түкіріп қойғандай. Әйтеуір бәрінің айтатыны сүт қана.

— Тарт қымызханаға, қосшы бала!

Қысқы қымыз қанша көп? Қысыла, қымтырыла тұрып, кезегіне жетіп: «қысты күнгі аз қымыз, аз да болса саз қымыз» деп Жәкең екі және кесесін тартып жіберді. Дүкеннің қымызды «Үшбұлақ» колхозынан алғанын білген соң, арқасы қозып кетіп, тағы бірін сіміріп салып, жөңкеріле, машинаға келді.

— Тарт ауылға, қосшы бала!

Машина ызғып жөнелді. Қысқы шоқалақ, қатқан қисық жолдың доңғалақ екі жағына кезек соғады. Жүрісі жаман аттың желісіндей. Іш шайқалып, бас айналып, Жәкеңнің жүрегі лоблыды. Осындай қыс күні қызыл шұнақ аязда іші құрғыр қылп етіп, бір белгі беріп өтті. Алып барады. Ауданнан ішкен ауыл қымызы қазан толмасты шеңгелдеп, ішті бүріп, бүрістіре түсті. Машинадан түсе бергенде тағы бір қылп етті... Жолтай үйге келе домалады:

— Ойбай, дәрігер!

— Байқұс-ау, ол бізде бар ма еді?— дейді жұбайы.

Жан-дәрменде Жолтайдың көз алдынан бәрі өтіп жатты... Тігін мастерскойы, монша, дәрігер, ақырында Құрақбайдың үш жүзді қалай бес жүз қылғаны... Іш... Қымыз... Ауру астан деген осы-дағы... Науқанбасты болып, шаруашылық астында ұмыт қалғанның бәрі жылт берді...

— Ойбай, дәрігер, ішім!—дей берді Жолтай.

Ауру астан деген осы-дағы. Мүмкін, бұл аурудан да оны Жаңа жыл жазар. Жазылғаны жақсы, арылғаны жақсы. Біздің тілегіміз де осы! Ал Жаңа жыл, төрге шық, осындай кейбіреулерді емдей гөр, болмағанды болдыра гөр!

1960





ҚИСЫҚ АУЫЗ СТОЛ

Нұрым, Бұқаш үшеуміз оқуды бір бітіріп, қызметке де бір заводқа келдік. Үшеуімізді завод директоры бір-ақ қабылдап, осыларды бөлмей-ақ қояйын дегендей бәрімізді қатардағы жобалаушы инженер етіп белгіледі. Сонымен енді біз Алмалық қаласындағы ауыр машина жасайтын алып заводтың дырдай қызметкері болып шыға бердік.

Директор кабинетінен шынын айтсам, үшеуміз үш түрлі оймен шықтық. Ол ойын ен алдымен Нұрым білдірді:

Үшеуімізді бірге қалдырғаны қандай жақсы болды, жұмысты ақылдасып істейтін болдық,— деді. Оның қызыл сарғыш өңі жайнап кетіпті, үлкен қап-қара көздері от шашып, қуанышын білдірін тұр. Бірақ Бұқаш нұрланып, қабағын шытып:

Немене, қатардағы инженерлік қызмет бермейді ғой деп қорқып па едің? Дипломы жоқ Нарын да инженерлік қызмет істеп жүр емес пе,— деді. Мен алдымен осы екеуінің сөзін де селсоқ тыңдадым. Өйткені менің жүрексініп келе жатқан жайым бар еді. Бірақ Бұқаштың сөзін естіген соң, оның сөзі қамшы болғандай мен де жаңағы қобалжуымды қойып, үлкенірек нәрсе дәметтім.

Үшеуміз оншақты адам отыратын кең бөлмедегі бос орындарға жайғастық. Арада шамалы күн өтпей жатып-ақ Нұрым көзге түсе бастады. Өйткені ол чертеждегі кейбір қателерді тауып, оны тіпті теориялық жағынан дәлелдеп берді. Мұны көрген бастықтар оған үнемі көңіл бөліп, келгенде одан әр нәрселерді сұрап жүретін болды. Кейде мен Нұрымның осындай дәрежеге не болғанына мақтанып та қаламын. Бірақ мұным Бұқашқа ұнай қоймайды.

Осы сенің намысын қайда? Өзіңді мақтағандай боласың дейді маған Бұқаш. Шынында да «менің мұным не? деп ойланып қаламын да, расында Бұқаш айтқандай намысым жоқ, па, артын ала беріп-ақ ұмытып кетіп, Нұрымды мақтай жөнелемін. Сөйтіп жүргенімізде Нұрымды аға инженер етіп тағайындады. Ол Бұқашқа жалғас жоғары орынға отырды. Енді Нұрымның төр жағында бір-ақ стол бар. Ол барлық он шақты адамның бастығы Николай Петровичтің орыны.

Үшеуміз қызметтен үнемі бірге қайтып жүрміз. Біраз жер жүрген соң, Бұқаш екеуміз бір кетеміз де, Нұрым бізден бөлініп өзінің қала ортасындағы үйіне тартады. Соңғы күндері сол екі айрылар жерге келгенде мен үнемі жалғыз қаламын да, Бұқаш Нұрыммен кетіп жүрді. Мен оған маңыз бере қойған жоқпын. Кім біледі; мүмкін Бұқаштың Нұрымның үйінде бір шаруасы бар шығар, әлде бойдақ адам қала ортасындағы киноға, театрға барып жүрген шығар. Үшеуміз қатарласып келе жаттық. Айрылар жерге келгенде менімен бірге жүрмес пе екен деп Бұқашқа қарап мен жалтақтай бердім. Жоқ, Бұқаш кәдімгі қала ортасында Нұрыммен бірге тұратындай сеніммен барады. Тіпті дүниеде менің бар екенімді ұмытқан ба қалай?

— Бұқаш, сен пәтер айырбастап па едің?— деп сұрадым мен. Бұқаш маған жауап бермеді. Жөніме кете бердім.

Соңғы күндері бірге жүрмеген соң ба, әлде сол күні ұмытып кеттім бе, мен айрылар жерге келгенде қоштасып бұрыла бергенімде Нұрым Бұқашқа қарап:

— Бұқаш, сен Балбақпен бара берсең де болады ғой,— деді. Мен ол жүрер ме екен деген үмітпен тұрып едім. Жоқ ол бұрылмады. Бұқаш менен біржола алыстап бара жатқандай болды.

Неге екені белгісіз соңғы күндері Бұқаш менімен сирек сөйлесетін болды. Оның есесін әдейі Нұрымнан алайын дегендей ол қызмет уақытысында да жыбырлап оған тыныштық бермейді. Ал керісінше, Нұрым менімен сөйлескіш. Кішкентай қолы босай кетсе болды, біздің үйдің ішін, әртүрлі әңгімені сұрап жалпылдап жаны қалмайды, Қызмет уақтысында мен жұмыс бабымен Бұқаштан әлдебірдемені сұрай қалсам, ол қантүленіп, тұнжырап кететін-ді. Қателесетіндей ештеме таба алмай, бес жыл бірге оқыран жолдасыма таңданып қаламын. Мүмкін бұл басқалар алдындағы бір тактикалық ойдан туған шығар, оны мен шолақ басым түсіне алмайтын шығармын деп те жорамалдаймын.

Жаздың жайдары күні кең бөлменің ішін нұрға бөлеп тұр. Үй тола отырған инженерлер бірімен бірі сыбырласып қана сөйлеседі. Қайтар күннің қызуы күн кешкірген сайын азайып бара жатқандай бөлме іші бірден бірге қоңырқай тарта бастады. Дәлізде үш-төрт адамның дуылдап сөйлеген дауысы естілді де, сәлден кейін біздің бөлмеге Николай Петрович, Нұрым, Бұқаш үшеуі кірді. Алғашқы екеуі жай басып келеді. Неге екені белгісіз Бұқаштың түрі өзгеріп кеткен. Оның қоңырқай өңі қарауытыңқырап, қабағы түксиіп, мойнын ішіне алып, мөңкитін жылқыша желкесін көрсетеді. Мен оған бастықтардың бірі ұрысқан екен деп сескеніңкіреп қалдым. Бірақ жай олай болмай шықты. Бөлмеге кірісімен Николай Петрович:

— Сендерді енді Нұрым басқарады. Ол конструктор болып тағайындалды, ал Бұқаш оның орнында аға инженерлік қызмет атқарады. Жұмыстарыңды жақсылап істеңдер,— деді. Мен қуанғанымнан айғайлап жібере жаздадым. Қызметкерлердің бәрі де «құтты болсын» айтысты. Мен Нұрымды құттықтаған соң Бұқашқа келіп қолымды соза беріп едім:

— Қоя тұршы, жұмысыңды істей берсеңші,— деп қолымды алмады. Көңілі құрғыр бір атым насыбайдан қалады деген емес пе, көңілім шиткіп қалды. Дегенмен білдірмеген болдым.

— Ал Николай Петрович ше,— деп сұрап едім, «ол бас инженер болды» деп жауап берді, Нұрым. Нұрымды Николай Петрович шақырып кетті де, бөлмеде Бұқаш екеуміз қалдық. Басқалар үйге кетті. Мен Бұқашқа «бірге кетеміз бе?» деп едім, «жүре берсеңші», деп ол бұрынғы Нұрым отырған столға жақындай берді...

Таңертең келгенде Нұрым отырған орында Бұқаш отыр. Бірақ бір қызығы ол стол бұрынғыдай ұзынынан тұрған жоқ, не Николай Петрович отыратын столша көлденең де емес, елік ауызданып, қиғаш қойылыпты. Бізбен қызметке бір мезгілде келген Нина дейтін инженер қыз кіре беріп, Бұқашқа, Бұқаш отырған столға қарап мырс етіп күліп жіберіп, аузын баса қойды. Онысын артық көргендей өзі қызарып кетті.

— Біздің завхоз да қызық, мына столды нағып қисайтып қойған?— деп едім мен:

— Балбақ бос сөзбен әуестенбей жұмысыңды істесеңші,— деп маған Бұқаш дүрсе қоя берді. Өзгеріс Бұқаштың тек столында ғана емес, оның мінезінде де болғандай көрініп кетті маған. Ол дүрдиіп ешкіммен сөйлеспеді. Бір кезде Нина орнынан тұрып Бұқаш жанына келді:

— Бұқаш, кеше бастаған жұмысты бітіріп тастайық, деуі мұң. екен, Бұқаш түтеп тұрған лестондай бұрқ ете қалды.

— Во первых, мен сізге Бұқаш емес, Бұқаш Шыбышовичпін во вторых, оны анау Балбақ екеуің бітіріңдер, мен сонан соң, қараймын деп ол кірпідей дүрдиіп, қабағын түйіп алды. Нинаның орнына қайта барып отыруы киын болды. Мұндай тұрпайы сөзді нәзік қыз түгіл, күнде бірге жүрген мен де көтере алмас едім. Бұқаштың қылығы көңіліне сыймады ма, әлде Нинаны жұбатқысы келді ме Нұрым:

— Нина, бері кел, екеуміз қарап тастайық,— деді. Дауылдан ыққан көбелектей пана таба алмай тұрып қалған қыз Нұрым жанына отыра берді. Сол кезде Бұқаш:

Нұреке, мен-ақ қарап тастайын,— деп орнынан атып тұрды. Нұрым оның сөзін елемеді.

Кешке Бұқаш екеуміз кеңседен бір шықтық. Бірақ, оң жақта кетіп бара жатқан Николай Петровичті көрген соң ол тағы бояудай бұзыла қалды. Ол маған қарал:

— Балбақ, сен жүре бер, өзің бастық бола тұрып, бастықтармен бірге жүрмедің дер,— деп, бұрыла берді. Маған оның бет бейнесі де, мінезі де кеңседе отыратын столынша қисайып бара жатқандай көрінді. Бірақ ол қисық, ауыз столды түзетіп қоя салу киын емес қой, дегенмен жанындағы жолдасыңның бет-аузының қисайып бара жатқанын көру ауыр да, аянышты да екен.

1961





ОН ЖЕТІНШІ ГАЛОШ

Кебістің де кебісі бар. Бірақ нақ мынандай біреуіне екі аяқ бірдей сыятын кебісті Құрымбектің көргені бар ма еді. Ұқыпсыз балықшының күзді күнгі қайырда жатқан қайығындай болып тұрып көлбеуін жүзің құрғырдың. Япырмай аяғы мынадай болғанда иесі қандай болды екен бұлардың, деп Құрымбек галоштардың жанына қайта келді. Оларды аяғымен түртіп-түртіп көрді. Қой қатығын ішкен жас баланың бет-аузы сияқты, қатып қалған лайдан галоштың сау жері көрінбейді. Тіпті ішіне жабыстыра салған жұмсақ, матаның бәрі батпақ қасаңданып қалыпты. Дәуде болса бұл галошты дені сау адам киіп келмеген ғой. Әрине, мұндай кебістер ел қыдырғанда иесі көбіне-ақ шала мастау, тіпті кейде әдейі мастау әдеті болады. Дұрыс, дұрыс! Құрымбек мұндай жерде жаза баспаса керек-ті.

Жаңа ғана бұл галоштарға маңыз бермеп еді. Үйде біреу бар шығар деді. Үйде жан жоқ. Керек десе Жамалдың өзі де болмай шықты. Бірақ осы галоштар неге жылы ұшырайды? Жо-жоқ, әншейін-ақ бұл шатасып тұр. Жұрттың аяғындағы галошын қарап жүруші ме еді, адам. Мұны дәуде болса бұл жоқта біреу киіп келіп, асығыста тастап кеткен шығар. Кім біліпті? Бірақ Жамал қалай-ақ...

Құрымбек қарадан-қарап тұрып терлеп сала берді. Мұрнының ұшына шып етіп шыға келген тер аздан кейін самайынан тамағына, шүйдесінен мойнына құйыла барып, қара бақайына дейін жетті. Не істеу керек? Қап, осыдан келер ме екен, Жамал деп кіжініп те қояды ол. Өзі түскі үзілісте жарты сағат бұрын келген Құрымбек осы бір жан қинар, өтпес уақытты басынан кешіре алмай әуре болды. Ол екі-үш-ақ аттап қайтадан босаға жаққа барды. Галош құрғыр қысылар емес, осы үйдің иесінше екеуі де көсіліп-көсіліп жатыр. Мұны көріп Құрымбектің жүрегі аузына қайта тығылды. Ашу буған қаны көтеріліп шыға келді де, басы зеңгіп кетті. Жүгіре басып телефонға барып, оның тегермегін айналдырды.

— Жамал бар ма?

— Жамалды қайтесіз? Айта беріңіз, мен тыңдап тұрмын.— Еркек дауысы. Гүр-гүр етеді. Тіпті қызық. «Мен тыңдап тұрмыны» қалай? Ол Жамал үшін тыңдайтын кім, сондай-ақ. Мына дүние не болып барады?!

— Алло, Жамалға бер деймін.

— Бере алмаймын. Жина...

Ашуға булыққан Құрымбек трубканы тұғырына тастай салды, сөздің аяғын да тыңдамады. Сәл тұрып, трубканы.! қайта қолға алды. Құрымбекті ашу қысып, енді Жамалдың ағасының үйіне телефон соқты. Ақыры олай болған соң оның ағасын да шақырып алайын деген ой да омы бір соғып өтті. Телефонға ешкім жауап бермеді. Мүмкін әдейі жауап бермей отырған шығар, олар. Қарындасы мынадай болғанда ағасы қандай дейсің. Бәрі де арам туған жандар болар.

— Қап, безірейіп қалғандарын қарашы,— деп ол есікке бір, төрге бір келді.

Нақ, осы кезде сыртқы есікті біреудің тықылдатқаны баяндалды. Неменеге қызнақсып, өтірік қапа есік қағады екен. Кіре бермей ме, Мені есік ашсам мойнымнан құшақтай алмақ қой, тағы да. Ал Құрекең басқа бір іс бастап жіберсе қайтер еді. Құшағын ашып келе жатқанда көкірегін қаздай шулатып, кеудеден бір қойса, кімнен таптым дер еді. Құрымбектің екі жұдырығы тас болып жұмылып кетті. Тіпті оны жұмайын деп әлі ойлаған да жоқ,- Мұнысы несі екен. Бірақ жұдырықты жұмбай ұруға бола ма?

Есік қайта тықылдады. Құрымбек екі жұдырығы түгелі қалпымен есікке келді. Қалың қасты қабағы түксиіп, әшейінде жабылып тұратын ол бұрынғыдан да түнеріп кеткен. Есіктің ілгегін сол қолымен түртіп ашып, он. қолын ұруға ыңғайлап көтере берді. Көзі қарауытып кетті.

— Өй, жын ұрып кеткен бе, сені?— деген еркек даусы гүр ете түсті. Сонан соң барып көзін ашып қараса алдында Ермекбай тұр. Өзінің жасынан бірге өскен жолдасы. Түнде ғана оның үйінде болып, қонақтан кеш қайтқаны Құрымбектің есіне түсті. Құрекеңнің қабағы да жадырағандай болды. Түнде барып үйінен жылы-жұмсағын жеп, ащы-тұщысын ішіп, енді бүгін ол келгенде түнеріп отырса, не болғаны. Бірақ ішінде тас түйін бір пәле тұрып-ақ алды. Ішін тесіп барады.

— Мен отырмаймын, кетем,— деді Ермекбай,— асығыспын. Сен түнде біздің үйден галош киіп кеткен жоқпысың? Көршім зар жылап отыр. 17-галошты фабрикадан арнайы жасатып алып едім дейді. Бүгін жұмысқа бара алмайтын болдым деп боздайды. Ол кісінің аяғы қырық жеті ғой, оған он жетінші галош керек. Ол табылмаса керек.

Құрымбектің беті біреу шапалақпен тартып жібергендей ду ете түсті. Оның көз алдына Ермекбайдың егделеу, неге екенін кім білсін, басқалар «дүбір аяқ» деп атайтын қапсағай көршісі келе кетті. Оның сексеуіл базда қақпашы екені де, айыр сақалы да елестеді. Құрымбек есікке қарай тұра жүгірді:

— Мынау ма,— деді ол итаяқтай-итаяқтай екі галошты тастай беріп.

— Сенен басқалардың үйінің бәрін кезіп шығып едім, жақсы болды ғой,- доп Ермекбай екі галошты газетке асығып-үсігіп орай бастады.

— Ал қош, шал байқұс қуанатын болды.— Ермекбай есіктен шықты. Құрымбек сең соққандай тапжылмай орнында қатып далды. Ол сәлден соң барып қана әлдене есіне түскендей қалтасына қолын салды. Қалтасынан бет орамалын алып шықты. Саусақтардың айғыз-айғыз ізі түскен, батпақ-батпақ. Ол қайтадан терлеп сала берді. Іші у жегендей ашып кетті. Нақ осы кезде күлімсіреп есіктен Жамал да кіріп келе жатты. Ол жүгіріп барып Жамалды құшақтай алды. Ыржиып күліп те қояды. Бірақ Жамал қанша сұрағанымен бұл күлкінің мәнісін оған айтпай қойды.

1966





ҚАБЕКЕҢ ҚАЛАЙ ЖЫМҚЫРДЫ?

Ол ішудің, жеудің тәсілін ешкімнен де сұрамайды. Өзі дегенде өзегін салады. Ептейтін жер келгенде есесін ешкімге жібермейді. Есебін табады. Біреуге күйедей жұғыса кетуге, біреудің етігін өзінің етегімен сүртіп жағымпаздана қоюға шебер-ақ. Ісі жөніне келсе өктемірек сөйлеп, істің беті теріске бұрылса «өзің біл» деп мүләйімси қалады. Өзіңнен төменгілерге ожар мінез де көрсетеді. Колхозшыларға зекіру, оларды жәбірлеу оның сүйегіне сіңген.

Қабен сонау бір қиын жылдарда «Мереке» колхозының бастығы боп тағайындалып, шаруашылықты шашын колхоз мүлкін талан-таражға салған соң, оны колхозшылар колхоздан қуып шыққан еді. Бұдан кейін ол атына мініп ауданға жөнеген...

Қабекеңнің аудандағы қайырымды достары оның былығының бетін бүркей салып, Орман ауылдық советіне председательдікке ауыстыра қойды. Ауылдық совет орталығы көп уақыттан бері-ақ «Баубай» колхозында болатын. Осы ауылға көшіп келгеннің ертеңінде-ақ колхоз председателі Мәсеновты шақырып алып, Қабекең былай деді:

— Тас түскен жеріне ауыр..,

Бұдан кейін үш-төрт күн өтті, Мәсеновке кездескенде Қабекең:

— Мен ғой ауыл совет председателімін, осы колхоздың шаруашылығына жауапкершілігім сенен артық болмаса кем емес,— деп тағы бір ескертіп жіберді. Ертеңіне тағы кездесіп:

Бұл колхоздың қандай мәселесі болса да менсіз шешілмесе керек,— деп председательге тағы бір құлақ қағыс қылып етті. Осы, осы екен бұдан кейін екеуі бір шөлмекті қақ бөліп ішіп стакан соғыстырып достасып, «ауылы аралас, қойы қоралас» сенікі-менікі дегенді біліспей кетті. Тіпті татулықтары сондай — басқарма мәжілісін де шақыруды қойып, колхоздың күрделі жұмыстарын екеуара сыбыр-күбірмен шешетін болыпты. «Екеуміз де жетеміз ғой басқарманы таратсақ та болмай ма» — деп жіберіпті, Әттең, ауыл шаруашылығының уставынан қорқыпты,

Қай жерде болса да Қабекеңнің көздегені өзінің құлқыны болыпты. Басқа біреуге бергенше бұған тиісті ақшаны өзім ала қояйын деп, өзінің сауатсыз әйелін ауыл советі жанындағы оқу үйінің меңгерушісі етіп қояды.

Жамбылдың толық жинағын беріңізші,— деген бір оқу апаңыз:

— Мынау ма?—дейді бір кітапты алып көрсетіп.

— Жоқ, бұл Абайдың толық жинағы, маған Жамбылдың жинағын беріңіз,— дейді оқушы.

Ой, шырағым-ай, кітап сөзінің бәрі бір емес пе, ала бермеймісің?—деп апасы Абайдың толық жинағын ұстата бергенде оқушы мырс етіп күліп, теріс айналып жүре беріпті. Қабенге керегі оқушыға бар кітапты оқыту ма, оқу үйінің бастығына тиісті ақшаны алу ғой. Ақша мәселесін алансыз шешіп тастаған соң ағаңыз енді үй шаруасына беттейді. Үй шаруасы! Үй шаруасын Қабекеңнің «ақсаусағы» Рахила істеп жүрмек пе? Ол бақандай кітапхана бастығы. Сондықтан ол үйіне, күтуші де алды. Күтуші біреу ғана емес, тепсе темір үзетін екі азамат; бірі ержеткен, бірі бойжеткен. Ержеткен үй иесін күтсе, бойжеткен бәйбішені күтеді.

Былай қарағанда баяғы бай мен бәйбішенің кызметкерлері сияқты. Емила мен Қайыр. Колхоз жұмысына араласпай-ақ Қабеңнің «ерекше басшылығымен» жұмыс істейді. Оларға жұмысқа қай маусымда қатысуы керектігін де сол айтып береді. Яғни күзде колхозшылар еңбекақы алардан бір-екі апта бұрын ғана. Олардың жұмысқа тиіп-қашып төбесін көрсететін кезі болмаса, басқа уақытын бәйбішенің ыдыс-аяғын жуып, отын-суын алып, құйып береді. Бірақ, ол істесе де, істемесе де алады. Өйткені «тоқпағы мықты болса, киіз қазық, жерге кіреді». Қабекең не ақырып жіберсе, не қолын көлеңкелеп көзді қысын жіберсе бітті. Қап-қап астық, Қайырдың енбегі болып, Қабен үйіне домалап береді.

Қабекең мал айырбастау, сауда жасау дегенді долыдан үйренген екен деседі колхозшылар. Ол да дұрыс сияқты. Өйткені ауылдық советтің арық кәрі қара биесін колхозға, колхоздан алған жас қара биені ауданға кері биеге, кері биені Керімбектің көк биесіне, көк биені жирен төбелге, оны ала аяққа айырбастап түсін бөтендеп алды. Бұл жағына келгенде баяғы болыстардың ұрысы сияқты. Сәт деген болыстың Өтеш деген ұрысы көршісінің торысын ұрлап, оны қараңғы үйге қамап, он бес күн сауырын ыстық сумен шабақтап, шұбар қылып шығарған екен. Сонда көршісі «шұбарлығы болмаса біздің сол торыдан айнымайды-ақ», деген екен. Бірді-бірге соққанда Қабекең алған қара биені енді танысыншы, кәне!

Облыстан келген кейбір өкілдер Қабекеңнің үйіне соқпай өте алмайды. Өйткені оларға ауданда сапылдақ Сапақ Қабекеңді шалқыған көл етіп, арнасынан асқан өзен етіп, мұзарт тау етіп, қысқасы не керек, бар қасиет сонда деп көрсетеді. Қабеннің өзі де оларды майлы ішектей айналдырып ішіне кіріп, сыртына шыққан. Олар да шалқая қоймаған. Бір қазының екі басын тістескен.

Колхоздың есеп беру-сайлау жиналысын шақыра қойған облыс өкілі Кошқаров «Баубай» колхозының председателі Мәсеновті, ауыл совет председателі Қабекеңді сынаған екі бірдей жігітті «екі қу жақ» атандырып жиналыстан қуып та шыққан . Бірақ, әне жерден, міне жердей сопаң-сопаң етіп шыға берген Қабекең мен Мәсеновтің жеп қойған, ішіп қойған нәрселерін жасыра алмаған, яғни айтқандардың бәрін бірдей қуып шыға алмаған. Мынаны жаптың ба дей бергенде, екінші жерден шыға-шыға келген. Жиналыс бітуге таянғанда бақандай бес мың сом сопаң етіп, Қабекеңнің мойнына міне түскен. Мәсенов те қауіптеніп «маған да кеп қалар ма екен» деп мойнын ішіне тыға қойған. Бұққанмен шындық жатсын ба, бес мың сом сарт етігі оған да қара жыландай орала кеткен. Амал не? Осы кезде жиналыс жабыла салыпты: «Жабулы қазан жабуымен» қалып отырыпты. Әлі де пісіріліп, түсіріліп жатса керек, сорпа құлқынға құйылып, ет көмекейге тығылып, Қабекеңнің жымқыруы үдей түседі,— дейді. Ұзағынан бергей деңіз!

1950





БІР ЖАҚСЫ ЖЕРІ

Ойға келгенді іріткеннің іші жарылсын. Ішімнен тынып, ішмерезденіп жүргенше айтарымды айтып, дерімді деп тастамай менің ішкенім ірің, жегенім желім болады. Сіздер мынаның ойы бір таптық екен, тәртіп дегеннен мақұрым қалған біреу шығар деп ойламаңыздар. Мен де айтарымды қай жерде не айтатынымды білемін. Сырттан піші-піші деу бір жақсы жері менде жоқ. Көзіне айтып, әрқашан-ақ найзамды тік салатын әдетім. Кәсіподақтың жұрт шырыштай жиналған жерінде-ақ сүйексіз қызыл бізді сұғып-сұғып аламын. Байқаймын мұндайда сыналған адам арқасына ер батқан мәстектей қайқаңдап қалады, отырғандардың көбі-ақ әйелдері ұл тапқандай жайнаңдап қалады. Бір жақсы жері мен не айттым, сен не тыңдадың демеймін, өз жөніме кете барамын. Ал қанша сынағанымды санағаным жоқ. Ешкімді де құр қалдырмаған болуым керек.

Бip күні өзіміздің цехтың бастығы Елеместі қатты сынадым. Елемес көбіне тырысып-бырысып жүретін адам. Көліндегі қалың көзілдірігін өмірі бір алып көрген емес. Ал бірақ мен ез басым оны алып тастауын қаламайтын болдым. Әлдеқалай оның мүйіз көзілдірігін сүртіп отырғанының үстінен шыққаным бар. Ол ондайда басқа адам болып шығады. Өйткені ол дүниеге әйнек арқылы қарап үйренген жан. Елемес үнемі сөзін «менің кемшілігім көп» деп бастайды. Бір жақсы жері оның бұл сөзі үйреншікті болып кеткендіктен ешқашан ол сөзге артында не жатыр деп ой салмасам, бон салып көрген емеспін. Алдына он байтал салып берген шолақ айғырдың құлағыңнан қиқу кетірмейтіні сияқты бұл «кемшілігі көптігін» кемшілігі жоқтығын аңғарту үшін айтады. Былай қарағанда Еле¬мес жиналыста сынағандардың сөзінің бәрін мойындаған сияқты. Бірақ артынан әлгі «бірақтары» басталады деңіз... Қысқасын айтқанда сынағаным осы «бірақтары» еді. Осы «бірақтарын» бетіне басып тұрып, айтып-айтып тастадым. Алайда бастығымды қатты сынағанмен іштей «мұным қалай болды» деп тұр едім, оның орынбасары келіп қолымды алды. Бір жақсы жері ол кезде Елемес жоқ екен.

Бәріңіз де мемлекет мекемесінде, не кәсіпорында, не ауыл шаруашылығының бір саласында жұмыс істейтін шығарсыздар. Жұмыс бабында әртүрлі нәрселер бола береді. Осындай бір ретте әлгі Елеместің орынбасарын (амал қанша, ол да менің бастығым) цехтағы бір сызуды бұрыс көрсеткені үшін сынап жібердім. Айтпасам ол ондай кемшіліктерді тары қайталай беруі мүмкін, қайтейін. Жиналыс біткен соң мені Елемес кабинетіне шақырды.

— Дұрыс айттың — деді ол маған. Бір жақсы жері оны оз кабинетінде оңашада айтты.

Мен мастермін. Өзімнің де кім екенімді бір ескертіп өтпеуіме болмас. Мен туралы сыртымнан не айтылатынын қайдан білейін, көзімше мақтау жетерлік. Жиналыстардағы ұзақ-ұзақ баяндамаларда, жарыс сөздерде, өндірістік желпіністерде біз шәкіртіміз екеуміздің атымызға айтылатын көтерме сөзде есеп жоқ. «Әлгі шоп машинасының «шошқа тісін» Балбақ балғадай етіп жонды».

«Шіркін ол өз ісінің шебері», «комбайнның планкасын машинадан да тез жөндеді» делінетін сөздер тоғыздың тоңдығына жетеді. Осындай асыра мақтаулар үсті-үстіне айтылып, бидай көже ішкен кісідей одан менің қарным қампайған шақта «Главка» біздің цехқа сыйлыққа көп ақша беріпті. Менің шәкіртім «аға, ол сыйлыққа мен бір магнитофон» алайын деп жүрді. Арада екі-үш күн өткенде тізім ілінді. Көзім құрғыр көрмей қалған ба, бір жақсы жері өзімнің атымды іздеп таба алмадым.

Мұндайда біраз адам маған аяушылық білдіреді. Тіпті әлгі бәйгені қайта-қайта алып қоймайтын таңқы қара ақыл айтады. «Сөйлеуді азайту керек» дейді. Ал жонған екі муфтасының бірі заводқа қайта келетін Сидаңбай да а мал не, маған кеңестер береді. Енді біреулер маған шынымен көңіл айтады. Олардың да өз есептері бар. Кейбіреулері менің бәйгеден мақұрым қалып, жұқарып отырған жүйкемнің жарасының аузын тырнамақ. Егеуді өткірлей түсейін, кесуі оңай болсын деседі. Яғни темірді қызғанда соғып қалмақ. Енді біреулер өндіріске келгеніңе жиырма-ақ жыл болыпты, тілеуің алдында ғой дейді. Тілеуіңді біреу өтпес пышақпен қиқалап кесіп отырса, ол бар болғырдың өзі жалғана қояр ма екен дегім де келеді. Бәрін де үндемей тыңда, қабағына қарай шығарып саламын. Тоқсан ауыз сөздің тобықтай түйіні—(Бір жақсы жері) ауызда айтылғанда бармын, қағазға жазылғанда жоқпын. Бұған да шүкіршілік. Шынында қолы жетпеген құдайшыл болады деуші еді, шүкіршілік етпегенде қайтерсің.

Осы цехта мастер болып істегеніме немене жиырма-ақ жыл деп те ойлаймын. Шынында да тілеуім алдымда емес пе? Осы жиырма жыл ішінде қарауымда небары он шaқты адам істеген екен. Бәрі де өзімдей мастер болып кетті. Темірді тегістеуді, жонуды әбден білді, мінін айтқызбай табады. Ең қиын сызуларды да айырып, қалыпқа қандай бір қиын бөлшекті құйып шығара алады. Бір жақсы жері осы шәкірттерімнің кейбіреулері менің кемшіліктерімді аңғарған екен. Мысалы олар сорайып көрініп тұрған нәрсені де айналып өте береді. Мен олардың ондай келісімпаз, мысық көзқарасына күйіп-піссем, олар жай ғана «ондай ондай бола береді» деп жайбағыстайды. Байқауымша шәкірттерімнің де кейбірі жайбарақат, жақсы өмір сүрудің оңай жолын біліп алған сияқты. «Өткір қырғыш қазанның түбін тесетінін» бір жақсы жерін біліп алыпты. Қалай ерте аңғарғанын білсеңіз етті. О, тоба!

Құдайға шүкір, менің қарауыма келген шәкірттер әлі мені жамандап көрген жоқ. Ондай сыйыспайтын мінез біздің әлгі Сидаңбайда ғой. Қарауындағыларға күн көрсетпей, шәкірттер де тірі жан өндірістік жиналыстарда қырқысып-ақ жатқаны. Қарауындағы айналдырған бір адаммен екеуі екі станоктың жанымда тұрып алакөз болуы әркімді-ақ ойландырып тастайды. Дегенмен басқа бақыт бітіп, ауыздың салымы болайын десе онша киын емес пе деп қалдым. Шәкірттермен төбелесіп айырылысатын Сидаңбай әлі бір мастер тәрбиелеп шығармаса да (өзі жетік болмай тұрып кімді қалай тәрбиелемек) бір жақсы жері жақсылар үшін жасалған тізімнен қалып көрген жоқ-ты. :

Оның да өзінше себебі бар болса керек-ті. Егер зәу-шайтан ісің түсіп (еңбек адамының өндірісте ісі түспей тура ма?) цех бастығына бара қалсаң Сидаңбайдың оның кабинетінде отырғанын көресің. Бір жақсы жері ол Елеместің алдында отырмайды. Тұпа-тура сол столдың ортақ иесі сияқты Елемеске міңгесіп алады. Мен көбіне өзі муфталар жонудың жайын жақсы білмейтін байқұс, соның ұсақ-түйегін сұрап жүр екен деймін. Бір жақсы жері оны цехтың басқа жұмысшылары бөлекше айтады. Сыпсыңдаған ауыздардан шығып, салпаң кулактарға жеткен суық сөздерге қарағанда әңгіменің түрі бөтендеу...

Сонымен менің жайымнан біраз хабардар болдыңыздар білем. Сайып келгенде жиырма жыл ішінде мен сөйлемеген жиналыс жоқ. Қарауымдағыларға тізе көрсеткенім жоқ. өзімнен жоғарылармен жақсы болғаным жоқ. Жиырма жылда маған деген ауызша мақтау жеткілікті болды, документке түскені көрінбейді. Істеген жұмысымнан, жонған муфталардан, шошқа тістерден бір ақау, мін табылған да емес. Көзіме ешкім шұқып көрсеткен ештеме жоқ, сондықтан болар, бір жақсы жері бұйрықпен ескерту де (шынын айтқанда кейде ескерту болса да бірдеме алғанның арманы бар ма деп қаламын) алғаным жоқ.

Енді қалай жүруім керек екенін өздеріңіз айтыңыздар. Бір жақсы жері жақсыда да, жаманда да жоқ бір жанмын. Бәрінен аман-есен келемін. Кейде тіпті осының өзі олжа ма деп те қаламын.

1967





СОҢҒЫ МОДА

Гүлжан үйден жұмысқа кеткелі жатып терезеден далаға көз тастап еді, күн қабағын түйіп, қоңырқай тартып тұр екен. Кәдімгі қоңыр күз болыпты. Көшелердегілердің көбісі-ақ күздік пальто киіп алыпты. Гүлжан көктемнен бері киілмей тұрған ор жерінде бұдырмағы бар қара пальтосын алып, қағып-сілкіп киіп, далаға беттеді.

Өмірде қандай киім кисе де қопа кететін адамдар болады. Ондайларға шоқпыт шапан, мәуті пальтоның бәрі бір. Қайсысын кисе де жараса кетеді. Байланбаған құлын сияқтанып, мүшеленіп шыға береді. Шамасы оның өзі адамның дене бітіміне байланысты болса керек-ті. Гүлжанға да осы пальто құп жарасып тұр. Мұндай ерекшелігі бар екенін оның өзі де білетін-ді. Сондықтан да ол киім таңдап, немесе сән ательелерін қуалап жүріп көрген емес. Киімінің барлығын арнап тіккізбей, магазиндерден-ақ сатып ала беретін. Кейде.оған жүйрікке жапқан жабудай жарасып, қопып тұрған киімін көріп таныстары «қай ательеге тіккіздің?» дей қалса, оның жауабы даяр:

— Мен нормальный жаратылған адаммын,— деп күле жауап беретін.

Киім туралы Гүлжанның өз философиясы да бар. Оның жоғарыдағыдай сұрақ беретіндерге айтатыны сол философиясы. Оның айтуынша оның сөзімен айтқанда нормальный жаратылған адамдарға магазин киімдері тура келуі тиісті. Өйткені фабрикалар киімді сол дене бітімі түзу жаратылған көпшілікке арнап пішеді. Ал дене бітімі басқаша келгендер ғана ательелерді аңдиды. Кейбір құрбылары Гүлжанның бұл сырын дұрыс ұқпай, өзінен басқа мұның үстіндегіні кимесін дейді, бір өзім ғана әдемі болайын дейді» деп танауы астынан күңкілдеп жүрсе, енді бірде абысын-ажындардың «сорлататыны сол Гүлжанның «жөнін айтпайтын» мінезі болатын.

Гүлжан осыларды ойлап бір жымиып қойды. Сөйтіп асыға басып аялдамаға келіп автобус күтіп тұрды. Нақ осы кезде жаңа ғана мұны өкшелей келе жатқан ерсі киімді қыз Гүлжанның алдына келіп қарама қарсы тұрып алып, көзін оның омырауынан алмай қадалып қалды. Басында уыққаптай әрі ұзын, әрі жіңішке бас киімі бар бұл қыз Гүлжанды көзімен ішіп-жеп барады. Адамда тұнжыр қара көздердің жұмсақ қарастары қанша қилы болса, сондай әдемі нәркес көздермен де неше түрлі жаман қарауға болатынға ұқсайды. Былай қарағанда бұл қыздың көздері де кішкентай қара тостағандағы енді-енді асып төгіліп кететін судай мөлтілдеп тұрғанымен артын ала тартқан сүрмесі, баттастыра бояған кірпіктері түскен жеріне инедей қадалып, сұққа айналғандай. Мұндай сұқты көздер бет алдыңнан қадалғаны түгіл, өзің көрмесең де ту сыртыңнан қараса да сезетін кездер болады. Сондықтан Гүлжан теріс айналып, автобус келер жаққа бұрылып кетті.

Қыз қайтадан Гүлжанның алдынан шықты. Тағы да оның омырауынан көзін алмайды. Гүлжан қысыла бастады. Омырауыма бірдеңе жағылып қалмады ма екен деп өзі де қарай беріп, пальтосына бастырған жамау есіне түсе кетті. Қыздың көзі осы жамауда екенін енді ғана сезіп, қатты қысылды. Ол екі қолын жинап, кеудесіне қойып, қусырып алды. Енді жамау қолдың астында қалды. Мұны байқаған қыз Гүлжанға жақындап келіп:

— Сіз пальтоңызды қай ательеге тіккіздіңіз?—деп тіке сұрады.

Қыздың пальто туралы бұл сұрауы көктемгі тұманды ығыстырған ебінің желіндей Гүлжанның бағанадан бергі қысылуын әлдеқайда қуып кеткендей. Бағанадан бері бұған тура қарай алмай тұрған Гүлжан енді мұны анық көрді. Мұрны істіктеу келген, жалпақ беттеу қараторы қыз екен. Тым өңсіз емес, тек екі бетінің сыртқа теуіп тұрған сүйектері ғана оны бүйректендіріп көрсетеді. Мөлтілдеп тұрған қара көзін өзі қолдан ойнақшытып, аласын көбейтіп жібереді. Сонда жаңағы мөлдір көз бар әдемілігінен айрылып, бірдеңе ұрлап, енді қуғыншы келіп қала ма деп сасқан ұры көзінше алақтайды.

— Мен ательеге киім тіккізіп көрген жоқпын,— деп тіке сұраққа Гүлжан келте жауап қайтарды.

— Онда қай ательеде істейсіз?—деп қыз жабыса сұрады. Гүлжан бұ сөзге түсіне алмай қалды. Қызық па? Қалай Гүлжан ательеде істеуі керек? Тіпті осындай үлкен қалада ательеден басқа мемлекет мекемесі, мемлекеттік кәсіпорын жоқ па екен. Әлде әйел адам ательеден басқа жерде істемеуге тиіс пе екен? Осы қыздың не білгені бар. Әлде біреумен шатастырып тұрған болар.

— Шырағым,— деді Гүлжан қызға өзінің отыздан асып қалған жасын ескере сөйлеп,— ателье дегеніңнің есігін ашып көрген емеспін. Қыз оған таңданғандай мойнын қылтың-қылтың еткізіп байғызданып қарады. Бірақ екі көзін Гүлжанның омырауынан алмайды. Нақ осы кезде автобус келіп, Гүлжан аяқкиім фабрикасына — жұмысына жөнелді.

Ертеңіне тағы да нақ сол аялдамада сол қыз сап ете түсті. Кешегіден әлдеқайда басқаша киінген. Бұл күні үлкендігі Түркмен құрашындай сабалақ бөрік киген. Үстіндегі пальтосы да кавказдықтардың кебенегі сияқты жүн-жүн. Ол жақындап Гүлжанға келді де, тағы да екі көзін жамауға 'қадады. Тіпті күңгірт күздің ала-көлеңкелеу ертеңгі шағы ол жамауды анықтап көруге мүмкіндік бермеген соң, ол Гүлжанға жақындай түсті де, ұялмастан-ақ еңкейіп тұрып қарады. Бұған Гүлжан қатты қысылды. Ертең бұл жамаулы пальтоны кимеуге бел байлады.

Осы жамауы құрғыр-ақ әркімнің көзіне түсе берді. Мұны қайбір бастырайын деп бастырып еді. Бұл су жаңа қара пальтоның оң жақ кеудесіндегі жалғыз түймесі салулы тұрғанда үйдегі кішкентай тентегі — Алмас келіп етегінен тартып кеп кетті. Жалғыз түйме баланың қатты жұлқығанына шыдамай, орнымен жұлынды да қалды. Сөйтіп Гүлжан жап-жаңа пальтосын кие алмайтын болған соң оғам амал іздеді. Оны тігейін десе келмейді. Сонан соң жамауға тура келді. Бірақ ине-жіптен жаңа пальтоға жамау салудың өзі жақсы ма, бадырайып, көзге соғып тұратын болды. Сондықтан оған салған жамауды бір түрлі қошқар мүйіздендіріп қиып жапсырды да, сол жағына да сондай жамау салды. Енді ол әдейі сән үшін бірге тігілген нәрсе болып көрінді. Гүлжанның сонысын бетіне басайын дегендей мына қыздың ұялмай үйіліп тұрғаны мынау.

Қыз жамауды ұстауға ұялды білем, бірақ бүйтіп ұялғаны бар болсын, тұмсығын тигізе жаздап қарады. Бұл үйілген соң аялдамағылардың бәрінің назары Гүлжанның кеудесіне ауды.

Сәлден кейін қыз кетті. Ол жорғалай басып барып қарсыдағы үлкен есікке кіріп, бүгін бар, ертең жоқ модадан зым-зия болды. Осының артынша автобусқа мініп бара жатым ол үйге Гүлжанның көзі түсіп еді, маңдайында «Шыңбұлақ сом ательесі» деп жазулы тұр екен.

Қара пальто қайта киілмейтін болды. Арада біраз уақыт еткенде көшеде көкірегінің екі жеріне жамау жапсырылған қара пальто киюшілер көріне бастады. Гүлжанның жаңа матаны неге бүлдіретіндіктерін «Шыңбұлақ» ательесіне» барып айтқысы да келді. Бірақ бұл кезде жамаулы қара пальто тым көбейіп кетіп еді. Сөйтіп Гүлжан да қара пальтосын қайта киіп алды. Енді бұл жамаулы қара пальто емес, керісінше ең соңғы модамен тігілген әсемдік өнерінің сәулетіндей пальто болып шыға берді.

1963





СӨЛПЕКБАЕВТЫҢ СӨЛЕКЕТ ІСТЕРІ

«Жастық шақ» киносы жаңадан театрларда көрсетіле бастаған күні таңертең газет редакциясының әдебиет-мәдениет бөлімінің кабинетінде телефон сылдыр ете түсті.

Сөйлеп тұрған Сөлпекбаев қой, сіздер осы мені неге сыртқа тебе бересіздер. Маған ештеме жаздырмайсыңдар. Менде ала алмай жүрген ұзында өштерің, қысқада кектерің бар ма?— дейді телефоннан шыққан дауыс.

— Сөлпекбаев жолдас,— дейді бөлім меңгерушісі Төлетай, — баспасөзге қатысуға әркімнің-ақ еркі бар. Ол сіздің конституциялық правоңыз, оны сізден алуға ешкімнің шамасы келмейді, жазыңыз.

— Ал, жазсам,— деді Сөлпекбаев,— мына экранға шыққан «Жастық шақ» киносына жазамын.

— Жазыңыз, екі күннен қалдырмаңыз.

Бөлім меңгерушісімен Сөлпекбаевтың арасындағы сөз осымен аяқталды. Телефон трубкасын қойған соң-ақ Сөлпекбаев бір әлекке түсті де қалды. Барлық кітап қағаздарын аударыстырып-төңкерістірді. Бүтін газеттер, жарты газеттер, қиынды газеттер, жұлынған кітап парақтары бәрі де көз алдынан өтіп жатыр. Бірақ, бұлардың ішінен іздегені көзіне ілінбей-ақ қойды. Оның ізден отырғаны осы киноға басқа газеттерде шыққан рецензияның кесіндісі еді. Іздегенін таба алмай, азырақ дем алып қарайын деп дал болып отырғанда, оның үйіне қыдырып Сырдаңбай деген жолдасы жетіп келді.

— Өй, әйеліңнен бөлініп жатқаннан саумысың, ақтарып жатқанын не?

— Әлгі «Жастық шақ» деген киноға рецензия жазып бермек болып едім. Соны қиып алғанымнан ептеп...-— дей беріп еді. Оған Сырдаңбай.

— Ол экранға жаңа шыққан кино, оған әлі ешбір газет рецензия берген жоқ қой,— деді. Сөлпекбаев осыны ести салысымен салы суға кеткендей сылқиып отырды, да қалды.. Міне деп ойлады ол, олар мені осылай келеке қылады. Әлі ешкім рецензия жазбаған киноны маған әдейі беріп, мені олар бір нәрсеге арандатқалы жүр. Әйтпесе олар маған оны неге береді? Мен неден қарап жазбақпын...

Екі күннен кейін Сөлпекбаевтың үйіне телефон шылдыр ете түсті.

— Сөлпекбаев жолдас па?

— Ия, ия.

— Бұл редакциядан сөйлеп тұрған Төлетай. Рецензия бітті ме екен деп...

—. Атай көрмегін, Төлетай жолдас, сендер мені отқа түсіре алмай жүрсіңдер ме? Әнеугі күні-ақ неткенмін, я, я, айтқанмын. Әлі ешкім жазбаған киноға рецензия жаз деп...

— Тілек білдірген өзіңіз едіңіз ғой.

— Шынымды айтайын ба?

— Е, енді өтірік айтайын деп пе едіңіз?

— Шынымды айтсам, орталықтан келер газет-журналдар күтіп жүрмін. Сол келген соң... кешікпей-ақ келіп қалар. Екі-үш күнге нелерің кетеді. Тіпті бүгіп почта болуы мүмкін.

— Сонда бұл қалай, Сөлпекбаев жолдас, сіз орталық газеттерден көшіріп бермек болып отырсыз ба?

— Ия-ия, жо-жо-жоқ. Турасын айтқанда, Юлий Цезарьдан басқаның бәрі ұрлап жазады емес пе? Көшіріп емес, нетіп қана. Әлгі, яғни, қарап жазып. Жо-жоқ олай емес, менің осындайда бір шатаса беретінім бар, рецензия жазуды ұмытып қалыппын. Өлең жазып бер десең ғой, онда... шіркінді несін айтасың...

— Сонымен рецензия жоқ па?

— Екі-үш күн күтсеңіз...

Екі-үш күн күтсе ондағы әңгіменің де түрі осы болар еді. Өйткені басқа газеттер рецензия бермесе ол қалай жаза алсын. Ең болмаса бір газет жазса екен-ау, әрине сонда ол жұқалап кірер еді. Әйтпесе мұның өзі буынсыз жерге пышақ ұру ғой. Кино рецензия жазғанда көшіріп, не аударып бере салатын козел енді қайдан рецензияны ойдан шығара қойсын.

Кешке қарай кызмет аяқталар кезде редакцияның алдына сөлбірейіп Сөлпекбаев келіп тұр. Ол үйінен шыққанда-ақ осында келмек болған. Кызмет аяғында Төлетайды ұстап алып, бір-екі жүз грамм жұтқызып, тамағын "жібітіп алайын, сонан соң қайда кетер дейсің, біздің адам болады ғой. Құлқыны құрғыр кімді ұрындырмайды дейсің екі-үш күн күтпейді деймісің, басын сырадан бастаймын ғой, әрине, деп ол менің айтқаныма жүре ме, жүрмей ме дегенмен ісі болмай оңашада жаман ойын осылай қорытқан болатын.

Есіктен шығып келе жатқан Төлетайды көрді де, Сөлпекбаевтың түсі кенет қуқыл тартып жүріп кетті. Бірақ Сөлпекбаевқа аяқ астынан бір батылдық пайда бола кетті де:

— Мына жерден сыра іше кетсек қайтеді?—деді.

Төлетай бұрын онымен ауызба-ауыз бір де рет сөйлеспеген тек сыртынан танитын. Ісі түскен адамына ол «сырасын» ала жүгіреді деп жолдастардың әңгімелегенін талай естіген. Міне сол сыра Төлетайға да айтылып қалды.

— Рахмет, мен сырқат адаммын, ішпейтін едім,— деді Төлетай жүре беріп.

— Іше кетіңіз, неңіз кетеді? Сырқат едім дегендердің сылқытып жіберетінін талай көргенмін. Талай жерден талайлармен таңдай жібіткен шығарсың,— деп Сөлпекбаев жанамалай берді, Төлетай оған «бармаймын» дедім ғой деп қайталап айтты. Бірақ Сөлпекбаев тағы сөйлеп кетті.

— Мұныңыз жұрттың бәрі айтатын сыпайыгершілік қой, жүріңіз. Шын мәнісінде таңдайыңыз құрғап-ақ тұрған болар, таңдай жібіте кетіңіз.

Бұл сол Төлетайдың шыдамын тауысып кетті білем: «Таңдай жібітетін мен әзір нәріге қойған жоқпын» деді ол Сөлпекбаевқа.

Жоқ, нәріккенді қайтесің, бәріміз де тамақ ішпей жүргеніміз жоқ жәй, әншейін жарты литр сыра ішсең... залал болмас дегенім ғой... — деді шімірікпестен Сөлпекбаев, сыпайылап тұрған «ыздан» «ыңға» көшіп. Әуелгіде Төлетай мұның сөзін көңіліне шам алып тұрды да., артынан оған:

— Сөлпекбаев жолдас,— деді ол,— қазан түбінде қатқан шеміршек қалды деген адам екенсіз өзіңіз, не деген бақай есеп адам едіңіз?!

Бір саптыаяқ сыраны көп дүние көріп тұрған Сөлпекбаев не дерін білмеді. Дегенмен саса қойған жоқ, ұялмады да, Төлетай кезекті троллейбусты күтіп тұрып, мінді де зырғытып кете барды...

Арада бірнеше минут өткен соң Сөлпекбаев бір әдебиет бірлестігіне тап бола кетті. Онда жиналыс өткелі жатыр екен. Күн тәртібіндегі мәселе жас ақын Өрентайдың «Үлкен жолда» деген дастанын талқылау болатын.

Сөлпекбаев кабинетке тыжырына кірді.

— Дастан кімдікі?—деп сұрады ол шетте отырған біреуден.

— Өрентай деген жігіттікі.

— Қай жердікі екен?

— Таясудікі.

— Ол қай жер?

Бұл жерге келгенде жаңагы шеттегі кісі әлдеқандай оймен мынаны алакөзімен бір атты да, аузына түскенін айта салды.

— Тарпаңтау...

Сөлпекбаев блокнотына оны-мұнысын түртіп алып отырғанда, айтылған пікірлерді тындай алмай қалды. Автор дастанын қалай жазғанын айтып өткен болатын. Өрентайға бірнеше сұрау берілді. «Кім сөйлейді?» деп басқарушының сұрауы мұң екен, «мен» деді Сөлпекбаев өзі шақырылмай келіп, рұқсатсыз кірсе де. Мұнын өрескел мінезін оғаш көріп, бұл не айтар екен деген пішінмен басқаларының екі көзі Сөлпекбаевқа тігілді.

— Мен Өрентайды білемін, ол Таясуда туған. Таясу деген Тарпаңтауда. Оның жазатыны тек Таясу туралы. Таясуда туып соны жазғандықтан, оның шығармасы жаман. Сондықтан...

«Сондықтанның» аяғын көпшілік айтқызбады. Сөлпекбаев шеттегі орындыққа отыра кетті.

Басқарушы өзінің қорытынды сөзінде Өрентай дастанының жақсы жағын, кемшілігін, ондағы адам образдарын сыпаттай келіп, Селпекбаевқа бурылды.

— Сөлпекбаев жолдас! Сіз Тарпаңтауда болдыңыз ба?

— Болған жоқпын.

— Онда Таясу деген жер бар ма?

— Мен қайдан білейіні

— Өрентай Тарпаңтауда атымен болмаған адам, оның үстіне мәселе творчествосында ғой... Сөзге жауап бере сөйлеу керек.

— Мен жауап беріп қайтем. Жауап беретіндер бере берсін,— деді де Сөлпекбаев орнынан атып тұрып, шығып жүре берді.

«Сыбағасын» алған Сөлпекбаевқа біреу ере шықты. Сөлпекбаевтың жаңағы сөзі өзіне қатты ұнағанын айтып, ол бұған жапсарласып қалмады.

— Қай жердікісің?— деп сұрады одан Сөлпекбаев.

— Жайық жағасыныкімін.

— Meн Шаған бойыныкімін. Ой, екеуміз туыс екенбіз ғой. Жалғыздық көріп жүр едім, мият таптым,— деді біріншісі.

— Маған да... Жалқұйрығым, бауырым,—-деп екіншісі біріншісін құшақтай түсті, тіпті көрісіп те алды, шұрқырасып жатыр.

Әйтеуір талай жылдың ішінде Сөлпекбаев мінездес бір адам табылды-ау әрең дегенде. Екеуі шұрқыраса кетті. Екеуі екі түкпірден болса да туысқан болысты. Анау Сөлпекбаевқа темекі тартқызды.

— Қайда істейсің?—деді Сөлпекбаев.

— Журналда.

— Пәлі, пәлі, міне қызық. Маған кітаптарға рецензия жазғызып тұрарсың.

— Әлбетте, туысқанбыз ғой. Менің фамилиям Куғалиев. Ал байланыс жасап тұр.

Капиталистік сарқыншағы басынан арылмаған туысқандарға бір ыңғайы келмей діңкелеп жүргеніңде «Кең жайлау» деген повесть жарыққа шыға келді.

— «Кең жайлауға» сын жазып бере қойыңыз,— деді телефонмен Куғалиев Сөлпекбаевқа.

— Апырай, қалай болар екен?

— Нe қалайы бар, реттеп жібер.

— Авторы қай жердікі екен дегенім ғой.

— Біздің елдікі, бірақ туысқаншылығы жоқ, мені де бауырына тартпайды, руды жоққа шығарғысы келеді. Маған көшеде кездескенде жүріңіз деп ізет білдірмейді. Тіпті ізетіңіз не? Әуелі жылы шырай да бермейді. Сондықтан оны соғу керек. Осыны соғу арқылы жерлестігі бар деген сөзден де құтылып қаламыз. Таңертең әкеліп беріңіз. Көрсін кім екенімізді. Ә, бәлем...

Сөлпекбаев ұзақ түнге отырды. Ойы құрғырға да ештеме түсе қоймады. Оншақты шөлмек сыра ішілді. Қазбектің бірнеше қорабы босады. Содан кейін ғана ойына түскенін жаза бастады. Мақсаты — жамандау. «Тақырыбы жаман,— деп жазды ол жол басынан.— Кең жайлау» дейді. Тар жайлау болмай ма екен? Біздік жайлауларымыздың көбі тауда ғой. Мұның өзі дұрыс емес. Тар жайлауды да көрсету керек қой. Кең жайлауда көп қозы өсті дейді, неге аз қозы өспейді, деп бір тұжырған болды. Бұл құнсыз кітап. Өйткені, құнсыз болғандықтан құнсыз. Баспау керек еді, мұны басу арқылы баспа үлкен қате жіберген. Өйткені, басуға тұрмайтын кітап. Повесте екпіндіні мақтайды, жалқауды да атай кетсе несі кетеді, жалқау жан емес пе екен» деген жерлері де кездесті. Не керек, осындай сарынды, қысқасын айтқанда авторды жерден алып, жерге салған рецензия таңертеңгі тамаққа дейін әрең жазылып болды. «Құдайға шүкір, құртатын болдық деп те қойды ішінен Сөлпекбаев.

Осының артынам құртпайтын жағдай да болып қалды. Шайын ішіп болып Сөлпекбаев есіктен енді шыға бергенде газет тасушы келіп қалды. Оның ойына бірдеңе түсе қалып, газеттің бүгінгі номерлерін қарап жіберіп еді, «Кең жайлауға» сын табыла кетті. Көзімен шолын өтіп еді, өзінікіне керісінше жазылған. Мұны оқығанда Сөлпекбаевтың көзі шарасынан шығып кете жаздады.

— Туысым, туысым деп, осы тумай кеткір туысым мені жарға итеріп жіберейін деп жүрмесе игі еді. Әй нысайы жаман осының,— деп жалма-жан газеттегі рецензияны көшіре бастады.

Аздан кейін Сөлпекбаев журнал редакциясында болды.Редакцияға Қуғалиев әлі келмеген екен.

— Рецензия қалай шықты?— деді отырғандар.

— Апырау, адам ойы адам ойымен бір жерден шыға береді екен ғой, мына газеттегі рецензия менің рецензиямнан түк айнымайды. Қалай бірдей болып шыққан десеңізші,— деп Сөлпекбаев сөзін соза түсті.

— Я, қалай бірдей болып шыққан...— десті редакциядағылар. Сөлпекбаев ұялған да, қысылған да жоқ. Оның ұялмағанына редакция қызметкерлері ұялып жерге қарасты.

— Мақалаңыз тым ұқсас боп кеткен екен,— десті олар. Ал Сөлпекбаев ешнәрсе сезбегендей бедірейіп отырды да қойды.

1955





ІШМЕРЕЗ

Адамды білу деген қандай қиын десеңізші. Жұрттың бәрі ішіндегісін сыртқа жайып салып отыратын ақкөңіл ардакүрең адамдар болса, онда бұл дүние, мүмкін, талас-тартыс атаулыдан, беті күлмей тісі күлетін, жүзіңе мүләйімсіп, айнала беріп жұдырық түйетін, күле кіріп күңірене шығатын арамдардан мақрұм қалар еді. Онда дүниеде жақсы, жаман деген екі сөз жасалмай, адам атаулы әлде екі сөзге болса да мылқауланып қалмас па еді. Пәле болғанда сен жақсысың, сен жамансың деп сұқ саусағымен әлде шұқып, әлде нұқып көрсетуі үшін осы екі сөз жасала қалғанын көрмейсіз бе?

Менің ауылдасым Барақ мұның екеуіне де жатпайды. Бұл дүниеге ол жанағы адамның екі жікке бөлінуін азырқанғандай, үшінші бір сөзді дүниеге келтіру үшін туғандай.

Барақ екеуміз туысқан болмағанымен одан да жақын адамдардай болып кеткен едік. Бір ауылда тудық, бір мектепте оқыдық. Алғашқы ұстазымыз да, жұрттың айтуынша, ақкөкірек, аңқылдақ адам, басқалардан үздік оқыған екеумізді егіз қозыдай етіп ажыратқан емес. Бір партада отырдық. Ойынның қызығын да бірге көрдік. Кейде ойынымыз осылып кеткен көздері төртті қақ бөлін алып, үйге мойнымыз да бірдей салбырап қайттық. Кейін күлді көмеш күлшенің күйік жағымен. әбден піскен жағын айырып, оның үлкен-кішісін біле аңғара бастағанымызда Барак, маған кейбір артық білетін ұғымдарын да аңғартты. Мысалы «барақ» деген сөз онша келісімді ұғым болмағанымен тарихта Барақ атанған адамдардың бәрінің де «қилы-қилы заман болып, қарағай басын шортан шалған» көздері халыққа бірі пана болып, бірі дана болғанын айтады. Батыр Барақ әнші Барақ датқа Барақ, тағы тағылар. Тіпті мысық екеш барак, мысық та басқа тышқан жегіштерден қасиетті болатын көрінеді. Ол кезде маған Барақ мысық барақ-барақ болып басқа мияулағыштан үлкен көрінгендіктен немесе қорқыныштырақ болғандықтан үрейленген тышқан құлақтары қалқиып, оның аузына шиық-шиық етіп өзі келіп қойып кететіндей болатын. Міне бұдан кейін біздің Барақ қалай осал болмақ.

Институтта оқып, одан кейін әр жерде қызмет істеген Барақ екеуміз араға он жыл салып көрістік. Ол да, мен де осы үлкен қалаға жұмысқа ауысқалы жиі қатысып шай-пай iшісіп тұрдық. Мен бала күндегі Барақты ұмытып қалғанмын ба, әлде ол жасынан-ақ солай ма, әйтеуір мен сияқты тез сөйлеп, ұшқары қорытынды шығармайтын көрінеді. Көбіне тыңдайды. Менімен сөз таластырып отырмағандықтан да, көбіне жалғыз сөйлеп, бәйгеден жалғыз келе беремін. Бұл жағы маған ұнайды да. Менімен жарыстырмағандықтан сөз салыстырмағандықтан бараққа ішім жылып-ақ кетер еді. Сондықтан да болар соңғы кезде онымен жиі ақылдасатын болдым. Ол мен айтқан сөздің бәрін көңіл қоя тыңдайды, көбіне үндемей қалады. Мен оның үндемеуін мені құптап отыр деп түсінемін. Кеуіп сөйлеп ісінемін. Шіркін жұрттың бәрі мені біздің барақтай тыңдайтын болса, онда бүкіл екі аяқтыны бір қора қойдай шыбықпен айдап, әйт деп өргізіп, шәйт деп қайырып отырмаймын ба?

Барақ біздің үйге көп келе бермейді. Жасымыздан егіз қайыңдай қатар өскен адамның неге солай етерін кім біледі. Біздің де үйіміз өзімізше үй сияқты. Қантайдың сөзімен айтсам, үңгір емес, ін емес. Ол түсіп қалар алдында құрып қойған қақпан жоқ, ілініп қалар тұзақ жоқ. Әйтeyip біздің үйге келгіштей берсе аяғының сарбуыны ұстап қалатындай, арнап шақырмасаң аттап баспайды. Бірде жағдайы бар, бірде жағдайы жоқ біздің үйімізге кез-келген уақытта қойып кетсе қайтер едік. Сондықтан қалалы жерде шақыртпай келмегені де тәуір ме деп қаламын.

Бір күні нақ осы Барақ жөнінде Қантай екеуміздің келісе алмай қызыл кеңірдек бола жаздағанымыз бар. Селт етіп бір кеште екеуміз де өрмектің селкеу қалған жібіндей босап қалған екенбіз. Баяғы аузы жылдам басым:

— Барақтікіне барайық,— деп жып ете түскенім бар емес пе? Үйде отыра алмайтын әдетім жаман. Менің жып еткенім құрысын әйелім сексеуіл шоғына қойған қазандай бұрқ-сарқ қайнап жүріп берді:

— Қойшы соныңды. Әздері аттап баспайды. Қашан-да болса тамақ таппай жүргендей, жетім лақтай жағалап біз барамыз. Немене оның үйі үй де, менің үйім үңгір ма екен. Айырбасты жылан болып шаққан жеріміз жоқ еді ғой соларыңды.

— Япырмай, Қантай-ай, бұрнағы жылы 1 Май мейрамы күні олардың келгені қане?

Қантайдың жауабы езуінен сілекейше ағып дайын тур екен, сылп ете түсті:

— Шақырса ит те келеді.

Қаным қайнап шыға келдім. Тіпті бұл сөзге қалай шыдайын. Араласатын ағайын-туған алыста. Енді мұның жалғыз Барақты да көп көргені ғой. Осы бар дауысымды бақырып қатты кете жаздасам ба екен! Ішім қылп ете түсті. Аузымды баса қойдым. Аузың ит аяқтай үлкен болса бір жөн ғой, сөз құрғыр бір езуі болмаса, бір езуінен шығып кетті дер едің, жып-жинақы болып тұрып-ақ кейде аузымның сөзге ие болмай қалатыны бар. Ойпыр-ай, ит дегені өтіп кетті-ау! Енді қайттім? Табиғатта бытыраңқы жаралған, дәндей шашылып кеткен ақылымды етікші алдындағы шегені тартқан магниттей болмаса да, тары терген тауықтың тұмсығындай белгісіз бірдемемен жинап қарасам, қатты кете жаздамағаным абұйыр болған екен. Қантайға майын көп салған тары ботқадай жылбырап қана жұмсақ келдім.

— Апыр-ай, Қантай-ай, әупілдектің атын атамасаң да болар еді ғой.

Әйелім алара бір қарады. Сіңірімнің бәрі бірдей тартылып қалғандай кішірейіп, шүйкедей болып бұғып кеттім. Нақ маған әдейі істегендей арамызда тұрған столдың да мені жасырғысы келмей қасақана аласара қалуын қарашы. Биігірек болса астына кіріп кетсем де болар еді.

— Е, сонда көрмедің бе, сызылып келді де, сыздаусып отырын тіс жармай кетті емес пе? Әлде күні бойы жалғыз сөйлегенінді ұмытып қалдың ба?

Япыр-ай! Шынымен солай ма еді. Әйтеуір келген-кеткенді, артық-кемді осы әйелдер-ақ есептеп, жіпке тізіп отырады. Қалай келіп еді, ол? Кебеже қарын, кең құрсақ емес, сылыңғыр қара Барақ есіктен кіре ернін жыбырлатты. Жыртып ашқандай, сығырайған тышқан көздер! тесірейіп өтіп барады. Басындағы бір кездегі дудыраған қою бұйра қара шаш теп-тегіс көк бурыл болыпты. Бет-пішіні өзгеріп ботқа беттеніпті. Екі шықшыты, екі ұрты аузына құрт тығып алғандай томпайып тұр.

Мен шам жағалаған жынды көбелектей оны айнала жүгірдім. Ол әдетті амандық сұрасты. Содан кейін? Содан кейін нағыз мәдениетті адам екенін көрсеткендей, ол. Аз сөйлеп көп тыңдады. Мен сапырып отырдым. Tiпті қалай ғана үндемей отырайын, Қантайдың қанша шиша әтірі барын, қонақты жиі шақырып тұрмайсың деп ұрсатынын, (әрине, ол шақырасың деп ұрысады) әсіресе менің бірге өскен құрбы-құрдастарымды сыйлай алмайтыным үшін аш қалдыратынын оңды-солды айтып жатырмын. Нақ осы бір сәтте масқара болдық емес пе? Ас үйден осында кірген Қантай ерекше жайдарыланған болып, «бас киіміңіз әдемі екен былай алып қойдық» деп мен «әй-әй» дегенімше Барақтың басын қос қолдап ұстай алмасы бар ма. Әлі түсе қоймаған, сулап, майлап бастыра тартып тастаған көк бурыл шаш борсықтың жота жүніндей күдірейіп-күдірейіп шыға келді. Енді ғапу өтініп қоя салудың орнына Қантай тағы бүлдірді.

— Қайдан білейін көк теріден тігілген бөрік екен деп едім, — деді. Мен әлденеше өтінгенімде Барақ шіркін жігіт-ақ қой, тырс етпеді. «Ештеме етпейдіден» басқа сөз тісінен шықпады, сыздаусып отыра берді. «Ұрының қатыны өзіне лайықты» дегендей сараң дихан қырманының кеусенге беру үшін қаптаған еншісіндей оның әйелі Қатира тырсиып, безерген күйі қалды. Бірінің аузына бірі түкіріп қойғандай «ештеме етпейді» деді ол да. Барақтан бар байқағаным томпиып, зорға жаратылған мұрынын екі-үш рет тартып-тартып қойды. Осының бәрін де Қантай екеуміз әп-сәтте-ақ ұмытып, ұшып-қонып қонақ күтумен айналысып кеттік. Ерлі-зайыптың екеудің ең көп айтқан сөзі «рахмет» болды. Біз әрбір қимылымызға екі-үштен рахмет алып, қатты кенеліп қалдық, Содан кейінгі бізге келгені бұрнағы жылғы І Май мейрамы. Алғашқыда Қантайдың оның басын ұстай алғанына ашуланып үндемеді ме десек, жоқ соңғы келгенінде шала піскен бүйректей сол тысырайған қалыптарымен аттанды.

Міне содан бері Барақ пен Қатираның аты аталса-ақ әйелім су тиген қара құрттай жиырылатын болды. Сондықтан бірге оқыған жолдасты қия алмай әйелімнен жасырынып, Барақтың кеңсесіне барып тұратын болдым. Көбіне ақылдасу үшін барамын. Жасымнан бірге өскен, жамандыққа қимаса осы Барак, қимас деп ойлаймын. Сондықтан сыр сақтағыш Бараққа ішімдегімнің көбін-ақ көжедей күбітіп айрандай ақтарып тастаймын.

Бір сәтті күні тағы да Бараққа бардым. Ол көп үндемейтін мінезімен қарсы алды. Heci бар, сүйекке біткен қу мінез сүйекпенен кетеді демей ме!

— Отыр, деп ым қақты ол,—ініңді орналастырдың ба?

— Ертең барады. Тұрмыс комбинатына, Сағат он бірде.

— Тағы да өмірде не болып жатыр?

— Әйелдерге кримплен көйлек-пальтосы мода болды, әлгі Қантай соны тауып бер деп пәле салды. Ақыры соның біреуін универмагтың Батылбаева деген сатушысынан ертең түске таман алатын болдым. Мені...

Ол әлдеқалай өз ісімен шұғылданып кеткендей бұл дүниеде менің бар екенімді біржола ұмытты. Барақ үндемей отыра берген соң мен шығуға ыңғайлана бердім. Ол маған қарамады. Мүмкін қарамаған болды. Тек шыға беріп Барақтың баттиған ботқа бетіне көзім түсіп еді, оның тәмпиген танауы қусырылып, қалам ұстаған он қолының сұқ саусағын аузына салып отырғанын байқадым. Шіркін деп ойладым мен, ой адамы дегеніңді қойсаңшы, соның арасында дүниені толғап, тереңге шомып кетті емес пе?! Әлі күнге көшеден әйеліне сәнді көйлек іздеп жүрген жұрттың бәрі мен сияқты қатыннан қаймығатын сорлы деймісің, қасқайып отырысын көрмеймісің, анау бір кездегі ауылдағы қолы іс білетін бар шалдың ұстарасын тегіс жиып, бірінен кейін бірін салғанда бәрі өтпей қалатын қайратты, қара бұйра шаш бекер көкбурыл тартты деймісің. Тұмандай қалың ойдың, бастан артылып жатқан асқақ ақылдың тегеурініне шаш түгіл тас та шыдай алмас. Ал бірақ Қатира ше? Күйкентайдай кішкентай Қатира-ақ Барақтан ығыспай, жанында жатып-тұрып жүрген жоқ па?

Барақтан шыққан күннің ертеңіне армиядан жаңа қайтқан інімді ертін орналастыруға тұрмыс комбинатына бара жаттым. Ініме бар ақылымды айттым. Әрине комбинат директоры мені сыйлағандықтан алмақ болып отырғызып, енді ішімдік деген осы заманның сәдірмегілеп алыстау болса, жап-жақсы шофер болып, қызмет істеп кететінін, шофер болған соң, қасына қыз отырғызбауын, баранка ұстан отырып әңгімелесуге болмайтынын, шофер дегеннің қолды-аяқтай жүгіріп тұруы керектігін, бастығы арақ ішкенде мұның сілекейін жұтып отыруы тиістігін, кысқасы бәрі-бәрін түсіндірдім. Інім де ертеңнен бастап отыратын машинасының түсі қандай болатынын ойлап әйтеуір сары болмаса екен деп безек қағып келеді. Комбинатқа кіре берісте алдымыздан Барақ сап ете түсті. Мен тұра қалып. Қатирадан бастап, үйіндегі қатқан нанның қабығының амандығына дейін бір шұбыртпақ едім. Жоқ, оған мүмкіндік болмады. Ол қысқа қайырды. Кім біледі, бастығынан сұрап алған азғантай уақыты бітіп қалған шығар.

— Амансың ба?

— Рахмет!

— Қатира аман ба?..

— Рахмет! — Соңғы рахметті ол жүріп бара жатып айтты. Сондықтан менің келесі сөзім керек болмады. Бетіме тура қарамай тұқырайған қалпымен кетті. Әлде кеше жексенбіде бір жаққа барып суық тигізіп алып, бет-аузын ұшық қаптап кеткен болар.

Сонымен тұрмыс комбинатының кадрлар бөліміне кіре бердім. Менің жанымдағы ініме көзі түскен сары божыр әйел амандықты шала тыңдап, зарлап жүріп берді:

— Комбинат резина емес. Ол созылмайды. Орын жоқ.

Нақ осы бір шақта телефон безілдеп кеп бермесі бар ма.

— Иә Сәке өзіңіз айтқан адамды алып жібердім. ІІІоферді...

— Қалай аласыз, ол қазір інісін ертіп кіріп бара жатқанын көрдім ғой,— деген сөздер трубкадан құрқылтайдың ұясындай кішкентай бөлмеге тегіс естіліп тұрды.

— Япырым-ау, Сәкен Дүйсенович, сіз жіберген адамды алып едім ғой. Ағасы өзі ертіп келді ғой... Енді түк жоқ...

Телефон трубкасынан тағы біраз сөздер естіліп жатты. Інім алынбайтын болған соң салым суға кеткендей шығып жүре бердім. Енесіне аузын ашқан сары ауыз балапандай байқұсқа енді қай жерден тұрақ іздесем екен? Оны ертіп қызмет орныма отыра бергенім сол еді, өз телефоным безек қақты. Жаңа да телефон шарылдағанша ештеме жоқ еді ғой. Жүрегім шайлығып қалған басым қолым трубкаға жетті.

— Сенбісің? Кримплен пальтоң жоқ. Оны бүктеп Қатираға салып берді. Қатираға бер дейтінің бар мені несіне әуре қылдың?! Енді анау ішмерезіңе ертең комбинатқа бас инженер болатыныңды айт, барып отырып алсын...

Әйелімнің дауысы тapғылданып жаман естілді. Шамасы Қатирамен ұстасып қалмасына кім кепіл. Мен өзім де қайбір жетісіп отыр едім. Інімнің алдында абыройымнан айрылдым. Әлде «бір елі аузыңа екі елі қақпақ қой» деген дұрыс шығар. Ініме шоферлік те, әйеліме кримплен көйлек-пальто да бұйырмады. Үйге барған соң Қантайдан алар сыбаға тағы тұр, не істесем екен? «Көңілім қалды достан да, дұшпаннан да» деп ұлы Абайдың айтқаны осындайлар болар ма!? Енді өзіме тиер күлшеден айрылып қалмаймын деп шұға комбинатына қарай тұра жүгірдім...

1971





ЕСКІРГЕН ЕРМЕКТЕР

Жаңа жылды қалаға жақын колхозда қарсы алмақ болдық. «Ет дегенде бет бар ма!» дегендей дастарқан басына бәрінен бұрын Төлеутай екеуміз келіппіз. Ол болса әлі бас қусыра қоймаған, қу тізесін құшақтап жүрген жігіт, сондықтан да оның үйі болса да, кейде күйі болмай жүреді. Әредікте оның осылай жүре беретініне күйіп-пісіп, кейіп-кейіп алатыным да бар-ды. Қызмет аяқталып, сағат алтыны соға бергенде ол кеңсе есігінен қылқың ете түсті.

— Е, жол болсын!

— Бірге болсын, кеттік колхозға.

— Қой, бір қонақ болар жерге қона түстеніп, күні бұрын барып қылқиып отырғанымыз келіспес.

— Апыр-ау, жаңа жылға алты-ақ сағат қалды ғой.

— Алты сағат бұрын барып араным ашылғандай отырғанымызды үй иесі не демек?

— Өз басыңды ғана ойлайсың-ау, жазған. Менің қарным ашып, кәдірім қашып, ішімде біреу ит жүгіртіп, түлкі алып жүрсе...

— Е, өз обалың өзіңе.

Қалай өз обалым өзіме, алдыма қойған қазы-қартаны қалдырып кеткен жерім бар ма еді. «Жақсы тамақ қалғанша жаман қарын жарылсын!»

Менің ашуым ойнап басыма шыға келді білем. Содан соң оның қалай кінәлі болатынын бетіне айтып-айтып салдым.

— Екеу болмай тұрған өз обалың өзіңе. Кызметтен шықсаң қыдырып бой жазбайсың, үйіңнен аттап шықсаң, қадамыңды хаттап шығасың. Үйіңнен ұзап шыға алмаған соң, саған қай қызғалдақ қол артып, қай қайнаңкөз көз салсын.

Ол кінәсін мойындағандай, үндей қоймады. Бар айтары «Жаңа жылда, жаңа жылда...» дей береді, Осыған келгенде мен де оны аянқырап кеттім.

Жалма-жан қос етекті түріп алып, қос көзел автостанцияға келдік. Осы сағатта автостанциядан алты жүз жеңіл машина жүреді екен, біз соның өзінде алпыс алтыншы болып тіркелдік.

Кеш алдындағы қарбаласта біз де бір машинаға жармастық-ау әйтеуір. «Қарны ашқан қараша үйге шабар деп колхозға Төлеутайдың шашпауын көтеріп, шоқтығын арттырып мен де жеттім.

Келгеніміз ферма меңгерушісі Малдыбайдың үйі. Aл қонақ келгенде қойы байлаулы тұратын қазақ Молдекең де күтініп отыр екен. Дастархан толы түрлі тағам, Төлеутайдың жұтқынысына қарағанда исі танауын жарып бара жатса керек. Байқаймын, стол үстінде әдеттегідей қонақты көпіртep көкмойын да, қыздырар қызылмойын да көріне қоймайды. Оның есесіне шербеттің суы астың буы байқалады. Сағат түнгі онды соққанда бағанадан бері сілекейімізді жұтып, ішпей-жемей күтіп отырған құрдасымыз Болатбек есіктен көрінді ау, әйтеуір.

Күте күте көзіміз көгерген батырлар оны ортаға ала бастадық. Ол кешіккен сырын, жырын айтып еді, бәріміз де сол кезде сонымен бірге болмағанымыз-ай дестік.

Ең алдымен Болатбек өзінің жылдық, тапсырмасын кеше ғана зорға орындап қатты қиналған екен. Осы жағдайын баяндай отырып, ол Малдыбайға жармаса кетті!

Біраз кешіксем де жана жылдың жоспарын орындап жойқын күшпен қарсы алдым, орындай алмай қалсам не болар еді, орындаған ерді айтсаңшы. Япыр-ау, сен кімге күле қалдың? Дәнін жинасаң да егініңнің сабанын қалдырып отырмаушы ма едің?

Шынында Болатбек мүлт кетті.

Екі жыл артта қалыпсың, жолдас,— деді Малдыбай, — Біз жаңа жылды жыл сайын 1 октябрьде қарсы алатын болғанбыз. Жаңа жылға осынша кешігіп келіп отырып мынаның кебуін қарашы.

Болатбек бұл жағдайды әлі түсіне алмай отыр.

— Қалай бірінші октябрьде? деп сұрайды ол.

— Екі жылдан бері мал шаруашылық жылы 1 октябрьде қарсы алады. Колхоздар өз жұмысын жылдың осы бір шағында қорытады, сен әлі жұмыста ғана емес, жалпы хабарын да нашар болып шықты,— деп жaй мәнісін түсіндіріп жатыр, әмсе барлық жағын білiп, түйіп жүретін жаяу шежіредей Төлеутай. Ал Болатбек болса өзінің бұл үйге келуге кешігуін былай дәлелдеді. Қызметтен шығысымен өкпесін қолына ала жүгіріп сән ательесіне келеді. Жаңа жылды жаңа костюм киіп қарсы алғысы келген екен. Осы кезде оның сөзін жаңа ыза болыңқырап қалған Малдыбай бөліп жіберді:

— Ей, тапсырмаңды кеше ғана орындап отырып, сенің жаңа костюм киген неңді алған!

— Кеше бітірсе де, бітіріпті ғой, — деп Төлеутай екеуміз принципті қоя салып, ымырашылдана қалдық.

Болатбек әңгімесін сапырып жатыр.

— Содан ательеге келсем кезекке көз жеткісіз. Әрқайсымыздың киімімізді әрбір шеберге тапсырған екен. Мен көз көрім жерде тұр едім, қолымнан бір қыз жетектеп ала жөнелді. Қыз жетегінде кеткеннің арманы бар ма және оның жамандыққа ұрындырғанын көрген жоқ едім, тартынбай, мұрнын тескен тайлақтай жетегіне ере жөнелдім. Көзің жамандық көрмегір, сол қыз, міне костюмнің қалған жерін тігіп, кигізе салды. Сол қыз...

— Шіркін-ай, Төлеутайды да сүйрей кететін бір шүйкебас болмайды екен,— деймін мен. Ал Малдыбайдың ойы басқада екен, ол әлі де Болатбекті қажай түскісі келеді.

— Ол да сен сияқты, тапсырмасын уақытымен орындай алмаған біреу шығар, ателье де сондай. Жалпы өнеркәсіптің... Малдыбай Болатбекті ызаландыру үшін «өнеркәсіптің бәрі» деп отыр. Ал Болатбек оған шынын айтып жатыр. «Тұтыну көп, халық тілегі өскен» дей береді Ал оған Малдыбай одан сайын араның тұмсығындай тілін қадай түседі:

— Сендер жұмысты шабан істесеңдер, жұрт кінәлі ме?

Аздан кейін асыға күткен Жаңа жыл сағаты соғылып, үй ішінде қысысқан қолдар, «Жаңа жыл құтты болсын!» деген балалардың шіңгірлек дауыстары естілді. Тамаққа тойыңқырап қалған соң Төлеутайдың алғашқы ренжи шыққан даусы да қоңырқай тартып арғы жағына ел қонып қалғанын байқатады. Болатбек бір нәрсені жоқтағандай:

— Апыр-ай, ақаңның келмегені-ай!—деді.

— Жоқтап отырғаныңды жұтынғаныңнан танып тұрмын, ақмағамбет қой, ә?

— Ермек етейік, әкеліңдер ақаңды,— дейді Болатбек,

— Қой, қой,— дейді Малдыбай,— онан көрген қорлығымды айтпа, одан сегіз сөгіс, елу ескерту алғанмын. Енді оған қарай құдай аузымды қисайтпай-ақ қойсын. Ақаңды қойғалы аға атанып қалдым. Әйтпесе, осындай мейрамдарда жолдасым бала, төсегім дала болушы еді. Қасқырдың қымызын ішсек те осы колхоздан бәрі табылады. Ақмағамбетіңді атай көрме.

— Ол ескірген ермек қой, — дейді Төлеутай...

Ескірген ермек жайында қалды. Дастархан басында әрқайсысымыз ұстатпай кеткен Ғаиниімізді, жете алмаған Жібегімізді әнге қосып өз өнерімізді көрсетіп жатырмыз. Біреу бар даусымен барылдап, біреу шіңгірлеп, аянысып қалмадық. Аздан кейін үйдің ауасы тарылып, буымыз бұрқырап сыртқа шықтық. Жаңа жылдың жұлдызы жыпырлап, аязы бет қариды. Онысын ешқайсымыз елең қыла қоймадық білем. Қаладағы мұз айдынына барайық десті жігіттер. Колхоздың газигіне мініп бәріміз келдік. Мұз айдынына жақындап келгенімізде көптің арасынан баласын қолынан жетелеп шыққан әйел оған қатал сөйледі:

— Саған мен бір сағат сырғанауға ғана рұқсат етіп едім ғой — дейді.

— Мама, мен бір-ақ сағат сырғанадым,— дейді баласы аузын томпайтып.

— Енді неге үш сағат бойы жоғалып кеттің? Екі сағат кезек күтіп тұрдым. Сырғанақтың ескірген ермек еместігін бәріміз де білеміз. Бірақ, сөйте тұра мұны неге кеңейтіп, көпшілік пайдаланатын жағдайға келтірмейді екен дейміз. Ақыры бірер сағат тұрып, мұз айдынының кезегіне жете алмай театрға тартып кеттік.

Түн ортасы ауып барады. Театр есігіне келгенімізде біреу кіріп, біреу шығып жүр. Үлкен залда оркестр ойнап, күй жүйе-жүйемізге түсіп барады. Жөбішендіге еліге елти қоймайтын Төлеутай да аяғын ұрып, секең-секең етіп қояды. Мұны көргендер әлде «ескірген ермектен» бұл да сау емес шығар дер еді, шынын айту керек, бұрын «сорласам мен-ақ сорлайын!» деп тартып жіберетіні болушы еді, бұл жолы обалын көтере алмадық.

Жастардың ың-жыңына, би-билесіп, ән салғанына қарап тұрып талай уақытымызды өткізіп алыппыз. Нақ осы кезде залда концерт басталып кетіп еді, бәріміз құлақ ұрып тыңдаса қалдық. Төменін мецомен, жоғарысын колоратурамен алатын бір артистка «Бұлбұл» әнін шырқай кеп салды дерсің. Бәріміздің де қабағымыз ашылып, қатты риза болысып қалдық. Енді бір артист шығып еді, конферансье «Ақайша» әнін айтады деді. Осы әннің атын естігенде Төлеутай ренішін ішіне бүгіп қала алмады:

— Жыл жаңарса да, ән жаңармайды екен,— дейді

ол,

— «Ақайшаны» алты жылдан бері естіп келе жатырмыз,— деді Болатбек.— Мұның өзі неғылған ескірмейтін репертуар.

— Мұны да ескірген ермектің қатарына қосса, онша теріс бола қоймас еді. Бұл ескірмейтін репертуарды ерінгеннің ермегі ғана еткен жон ғой,— деді Малдыбай. Бәріміз де қоштағандай басымызды изестік. Нақ осы сағатта таң құлан иектене бастады. Барар жеріміз толып жатыр еді, амал не, бір түн уақыт жетпей қалды. Талай достардың да, талай әсем бұрыштардың да көңілін аулай алмадық. Оны әрине, жаңа жылға қалдырдық. Ия, ұмытып барады екенбіз. Төлеутайдың тойы да кейінге қалып барады. Амал не! Әйтеуір енді сол біржола Төлеутай есінен шығып кетпегей еді...

1955





ҮНДЕМЕГЕН АДАМ

Қарақоңызға баратын автобус Алматы автостанциясынан түс өлетінде шықты. Алысқа, яғни автомашина баратын соңғы нүкте адамдары тегіс орындарына отырды. Жолаушылардың ырың-жырыңы біте ме, гу-гулесіп, дуылдасып келеді... Олардың жастары да әртүрлі, киімдері де ала-құла. Жаздың алғашқы айы басталып күн елжіреп, дүниені балбыратып тұрса да, қорбиып әлі қыстық киіммен пысынап отырғандар көзге оғаш көрінеді. Ал жақын жерге баратын болғандықтан түрегеп тұрған екі-үш адам жейдешең, жаланбас. Пысынап, моншақтап терлеп отырғандар «ой әумесер» қызыл іңірден желең жүргені несі екен деп күлісіп отыр. Өздері қайта-қайта терлерін сүртеді. Жығылып жатып сүрінгенге күледі. Ал түрегеп тұрғандар да оларды жетістіріп тұрған жоқ. «Осындай ыстықта шапан арқалап қайтеді, надандық-ай» деп олардың киім киісінен надандық іздейді.

Машина үлкен жолға шығып, жолаушылар біраз,тыныштанған кезде автобустың нақ ортасынан шаң-шұң дауыс шықты,

— Менің себеттерімді сен басқанша мен сені басып, мыжғылап өлтірермін,— дейді бажылдаған әйел дауысы.

— Ғапу етіңіз — дейді бір еркек, мен кешірім сұраймын сізден. Бүлінген ештеме жоқ қой. Жұрт сіздің себеттеріңізден аяғын қоятын жер таба алмай тұр. Бұдан да жүк таксиіне отырмадыңыз ба?—Алдыңғы дауыс жаңағыдан да қаттырақ шықты. Бажылдап, бақырып кетті.

— Кешірмеймін. Бүлінген ештеме жоқ деп. Қарашы мұны, енді бүлдіруі қалыпты... Әйел артқы сөздерін былапыттап барады. Автобустағы бірі қалғып, біреулері әңгімелесіп, енді бірі кітап оқып, әйтеуір уақытты немен өткізерін білмей іші пысқандар мойнын созып, тегіс бір-бір тұрып отырды. Ондағысы соңғы дауыстың кімдікі екенін білу. Белгілі болды. Ортада тік тұрған, мұрнының үстін, көз алдын сепкіл басқан, аузы базданған сары жалақ әйел. Басына тартқан бір жапырақ орамалдан шашы жылпылдап шығып кеткен. Жаңа ол бір чемодан он шақты себетпен кіріп еді. Онда да нақ осылай ұрсысып-таласып, зорлықпен мінген. Енді міне, қайта шатақ шығарды. Жұрттың оған қатты көңіл аударып, бәрінің жаман көзбен қарауынан ба, әлде өзі-ақ бажалақ адам ба, жаңағыдан да даусын тарғылдандырып қаттырақ шығарды. Бұзылған радио сөзіндей жарықшақтандырып бақырады.

— Сен тәрбиесіз маған орын бермейсің.— Нақ осы кезде pепродуктордан жүргізушінің дауысы естілді.

— Сіз жақын жерге барасыз, енді тәртіпсіздік істесеңіз автобустан түсіріп тастаймын.

Сарыжалақ сәл үндемей тұрды. Аздан кейін танауының астынан күңкілдей бастады:

— Мені түсіріп тастап көрсінші. Көрсетейін оған. Немене мен оп-оңай адам ба екем? Мен де мынау сияқты Совет Одағының азаматымын... Ал сенің себетке аяғым тиіп тұрып маған орын бермеуін оңбағандық. Тәртіпсіз, надан...

Сарыжалақ жүргізушіге естіртпей, отырған кісіге ұрыса берді. Ал ол орта жастағы ер адам түк есітіп, түк сезбегендей тіл қатпады. Оның үндемей қоюын сарыжалақ өзінше ұқты:

Мені үндемей жеңбек қой. Оңбаған. Еркек басымен маған орып бермей. Сен сықылды еркек менде де бар, — деп алып ол сәл үндемей ойлана қалып,— болатын,— деп сөзін жалғады.— Мен оны борышыма берген жоқпын. Сен сияқты іннен шықпаған тышқандарды қорғаймын деп өлді. Менің күйеуім сен сияқты әйелге орын бермейтін надан емес батыр болатын.— Ол тағы да ойланып алды.— Совет Одағының Батыры болатын.

— Әйел осы сөздерді айтқан кезде автобус іші қайта сыбыр-күбір әңгіме болып кетті. Бір-екі әйелдің аяушылық білдірген дауысы естілді. Артта отырған бір толықшалау әйел «бәріміздің күйеуіміз де қой бағып кеткен жоқ» деп сарыжалақтың міндетсінгенін жақтырмай қалды. Жұрт оның аузына жапырлай қарай қалып еді, ол одан артыққа бармады.

Жаңағы еркек үн-түнсіз орнынан үш ұмтылып зорға түрегеліп алдынғы орындықтың арқалығынан ұстап тұрды. Қату қабағы әлденені ауырсынғандай. Бірақ ешкімге тіл қатынады. Орынды босатқанымен сарыжалаққа да отыр демеді. Автобустың алдына, алысқа қарап қалыпты. Артқы жақтан бір-екі әйел, шамасы жана аяушылық білдіргендер болуы керек, қосарлана: «ал отыр, орын босады» деді сарыжалаққа. Ол рахметсіз жалп етіп отыра қалып, үш себетті бірінің үстіне бірін тізесіне қойды. Үстіңгі себеттің бір кезде былғанып қатып қалған батпағы, шаны алдынғы отырған әйелдің жауырынына үйкеліп сурет салып бара жатты. Оны көрген кейбір қушікеш жігіттер «жеңгейдін өзі суретші» екен ғой десіп қалжыңдап қояды. Орын алғанымен сарыжалақ ұрысын қоймады, жол бойы күңкілдеді де отырды. Не деп отырғанын төңірегіндегілер ғана естіді.

Әлгіде ғана Қарақоңыз барамын, одан әрі Фрунзе құлаймын деп отырған жас қара жігіт орнынан қарғып тұрды. Оның түрі бұзылып кетті. Жанында тұрған кісіге қарап сөйледі:

— Отырыңыз ағай, мен түрегеп тұрайын.

Орта жастағы адам жігітке рахмет айтып, иығынан басып орнына қайта отырғызды. Бала жігіт ыңғайсызданды. Әлденеге абыржығандай тұр көрсетті. Орнынан тұрған адам жұқа көк сулығының омырауын қымтап үнсіз тұра берді.

Автобус зулап барады. Терезеден қызғалдақтың кермек исі келеді. Тау үстінде найзағайдың шақпақ шаққаны білінеді. Күн екіндіге таянғанда машина Қарғалыдан құлдилап Ұзынағаш барып қалды. Жолаушылардан әлдекімнің таңданған даусы естілді:

— Мына чемоданнан қанды сары су ағып жатыр,

Ішіне ет салған ба,не пәле.— Сарыжалақ жаңағы сөзді айтқан әйелді тарпа бас салды.

— Сені сойып етіңді салғанмын.— Жұрттың ішінде бұған күлгенде болды. Жақтырмай біразы қабағын тыржитты. — Байың екеуің-ақ бүгін мені діңкелеттіңдер ғой түге. — Жолаушылар шынымен-ақ бұл әйелді жаңағы орын босатқан еркектің әйелі шығар деп ойлады. Соңғы әйел оған шамданған жоқ, «мынау неткен бәдік адам» деді де қоя салды. Қара кісі бұл біреуді біреуге әкеп таңып, ауызекі некелестіріп жатқан шақта да үнсіз қалды. Машина Ұзынағаштағы аялдамаға тоқтағанда тағы бір адамның дауысы шықты:

— Мына бір себеттен де еттің қанды сарысуы ағып барады. Ет сасып кетіпті.

Машина тоқтаған кезде ол сөзге ешкім мән бермеді. Жолаушылар тегіс сыртқа беттеді. Үнсіз қара да ауырлау қозғалып автобустан зорға түсті. Ол түсіп бара жатқанда жаңағы балаң жігіт тағы бәйек болды. Оны қолтығынан демеді. Қалың қара қасын керіп естілер-естілмес етіп рахмет айтты. Жолаушылар көптен су көрмей, енді келмекке жеткен үйректей бәрі газды судың кезегіне тұрып, шөлдерін қандырды.

Сәлден соң машина жүрмек болып моторға от бере бастағанда жолаушылар кимелесіп қайта кірді. Жаңағы зор қара кісі соңынан кіріп келе жатты, оны жаңағы балаң жігіт машинаға шығарда қолтығынан тағы демеді. Мұның анау кісіге жасаған құрметін сарыжалақтың көзі шалып енді балаң жігітке тиісті.

— Жаңа менің себеттсрімді салыспап едіңдер, енді мына дәу қараға жағымпаздануын түге. Шамасы ол сенің бастығың ғой. Түкірдім сенің бастығына,— деп «түпу» дегенде сарыжалақтың түкірігі алдыңғы әйелге шашырап кетті.

Еріккен жұрт алдыңғы әйел тура салып сарыжалақты беттен осып жіберер деп еді, жоқ ол да үндемей құтылғысы келді білем, дыбыс шығармады. Бұдан кейін сарыжалақ көпшіліктің төбесіне әңгір таяқ ойнатқандай жайы бар еді,

Машина қозғалып селодан шығып та кеткен. Кең асфальт жол жүріске жайлы. Дегенмен жолдың аты — жол. Ол мазасыздық тудырмай қоя ма? Машина бұрылады, селкілдейді, адамды шайқайды. Біреудің ұйқысын, біреудің құсқысын келтіреді. Сондай шайқақтың енді бірінде жаңағы үндемес қара кісі бір жағына қиқаң ете қалып, жалп құлап түсті. Сарыжалақтын себетінің біріне оның аяғы тиіп төңкеріліп қалды. Себет ішінен қанды сары суы арылмаған ет бөлек-бөлек түсіп жатыр. Себеттің астына салынған еттің бәрі сасып кетіпті. Автобустың іші мүңкіп барады. Біреулерге осы иіс тура базданған сарыжалақ ауыздан шығып жатқандай сезіледі. Біраз адам ақтарылған етті қызықтағанымен, енді бірсыпыра жолаушы жалп құлаған қара кісіге ұмтылды. Оның шалбарының балағы жоғары сыпырылып кеткендіктен сирақтары жалаңаш көрініп қалды. Бірақ сирақ емес. Сирақ сияқты протез — ағаш аяқ. Екі аяғы да жоқ екен. Протездің басына құр ботинканы кигізе салыпты. Оны жалп еткізіп жыққан да, июге бой бермей себетті актарған да сол ағаш аяқ екен. Басқалардан мұны бұрын байқаған бір алты-жеті жасар бала:

— Ағаш аяқ — деп баж ете қалды. Жолаушылар қайта дүрлігіп бәрі орындарынан турды. Кейбір шыдамсыздар, жылдамдаулар жүгіріп оның жанына барамын деп, сарыжалақтың ақтарылып қалған етін жинауға мұрша бермей, мыжып, оны бұрынғыдан жаман бажылдатты. Қара кісі тар автобустың ішінде үйелеп тұра алмай жатыр. Балан жігіт қатты айқайлап жіберді:

— Аяғының протез екенін сықырлағанынан білмеп пе едіңдер! Мені әкесіз қалдырған сұрапылды қалай ұмытасыздар,— Осыдан келіп машина айдалада асфальт үстіне тоқтап қалды. Бір-екі адам қара кісінің қолтығынан алып басын көтерді. Ашылып қалған сулықтың омырауы астынан Совет Одағының Батырының Алтын Жұлдызы жарқ ете түсті. Орденнің бірнеше колоткасы сұр костюмнің төс қалтасының үстінде тізіліп тұр. Батыр басын көтеріп жығылып қалғанына ұялғандай терлеп кетті. Ол қалтасынан орамалын алып терін сүрте тұрып, бір-ақ ауыз сөз айтты:

— Протезі құрғырдың винті босап кеткені.

Батырдың отырмаймын дегеніне жұрт қарамады. Бағанағы балаң жігіттің орнына отырғызды. Етін жинап болса керек, сарыжалақтың даусы қайта шықты:

— Бір ақсақ қулады деп өлеміз бе, неге тұрмыз.

Осы бір сәтте бағанағы арт жақтан сөйлеген толықша әйел автобустың алдына таман келді де, даусын басқаларға естірте қатты шығарды:

— Автобусты жүргізуге болмайды. Автобусты тазалау керек. Мына тәртіпсіз адамды шығару керек. Ол сау адам емес,— Ол сарыжалақты сұқ саусағымен шұқып көрсетті. Әзіңнен зор шықса, екі көзің сонда шығар дегендей, бұл жолы сарыжалақ үндемеді. Мына әйелдің шошайта көрсеткен қолы оның көзіне тигендей үнсіз екі көзін басып темен қарай қалды.— Шофер жолдас, бәріне сіз кінәлісіз. Жақын жерге баратын адамды осынша жүгімен алып. Не пәле мына себеттегілер. Жігіттер, шығарыңдар.

Орындарынан ерлерден бұрын әйелдер тұрды. Сарыжалақ шынымен өзіне тықыр таялғанын сезді, бір сәт бетегеден биік, жусаннан аласа бола қалды. Бірақ жолаушылар ішінде бұл жолы оны жақтайтын адам болмады. Олардың бәрінін көз алдына екі аяғы қара санына дейін жоқ адамды орынсыз тілдеп орнын тартып алғаны, екі сағат оны қақитып қойғаны тұрды. Тіпті жаңа ғана балағы жоғары сырғып кетіп, сидиып жатқан сұрықсыз ағаш аяқ әрқайсысының-ақ көзіне елестеді. Егде адамдардың көбінің-ақ түрі бұзылып кетті.

Толықша әйел себет толған еттің бірін автобустан шығарып жерге сылқ еткізіп қойып қалды. Енді сәл үндемей отырсам бұлар басыла қояды деп есептеген сарыжалақ бұлай көп ашуы сыртына тебер деп ойламаған екен, далаға шығарылған себетпен бірге мұның да жаны шыққандай ышқынып кетті. Оның ендігі бажалақ-байбаламына ешкім көңіл аударған жоқ. Жолаушылардың бәрі ақ әрқайсысының қышыған жерін қасып, соған сүйсініп отырғандай пейіл білдірді. Ет салынған он себет бірінен соң бірі далаға сылқ-сылқ түсіп жатты. Үйрек жұмыртқасын басып шығарған тауық суға түсіп жүзіп кеткен әр балапанының соңынан қырқылдап жүгіргені сияқты әрбір себет шыққан сайын ұмтылған сарыжалақ діңкелеп қалды. Ақыры нән қара чемоданын өзі ала қашты. Бірақ ішіндегі жүгі ауыр болғандықтан көрінеу көзге сарыжалақты табалағандай оның тұтқасы жұлынып кетті, Келеке етіп, тілін шығарып көрсеткен адамның аузынша ол бұлталаң-бұлталаң ете түсті. Не істерін білмей сасқан сарыжалақ аузы ұрыстан, былапыт сөзден босамай чемоданның о бұрыш, бұ бұрышын ұстап жұлқылай берді. Қара чемодан ішіме қанды сары суын ағызып ет салдың, онымен қоймай құлағымды жұлып алдың, енді не қылсаң о қыл, боларым болды дегендей тұрған жерінен тапжылмады.

Алғаш себеттердің далаға шығарылғанына көнбей тұрған сарыжалақтың енді қара чемоданды өзі далаға сүйреуіне кейбір сайқымазақтар күліп те алды. Ал қара кісі құлап қалғаннан бері ыза болып, тырсылдап тұрған жас жігіттің есіне елде айтылатын бір әңгіме түсіп мырс етті. Ол былай келуші еді:

Нақ осындай шілде туып, шыбын шыға бастағанда сараң байдың бірі тауға малын айдап көше жөнеліпті. Ондағы ойы — таудың соны, отты жайлауына бұрын жетіп, қоныстанып алу. Арам пиғыл жайлаған бай таудың қия-құзды жолымен малын асығыс айдап бара жатқанында шұбаған жылқыдан бірі сүрініп, таудан құзға қарай құлай жөнеліпті. Мұны көрген сараң бай:

— Бісмілда, бісмілда, а құдай, а құдай!—депті. Сөйтіп құдайға сыйынып тұрғанда, тағы бір құнан домалай жөнеліпті. Бай жалбарынуды көбейтіп:

— А, құдай, а, құдай!— дей береді. Оның «а құдайлағаны» тас құлақ құдайына жетпесе керек, үшінші ту бис және құлапты. Шал тағы да жалбарыныпты:

— Е, құдай, сақтай гөр, е, құдай!—Соның арасынша үйірге жаңа салған құры айғыры домалапты. Мұны көріп күйіп кеткен бай:

— О әкең... дөң-дөң дөң-дөң,— деген екен. Сарыжалақтікі де нақ осы сияқты болып шықты. Алдымен шығарылған әрбір себетке таласып еді, ақырында өзі сүйрей жөнелді, Сарыжалақтың жұлқылауына көнбеген чемоданды екі жігіт сыртқа ысырып тастады. Ауыр салмағымен түскен чемодан жапсары сөгіліп, күнде қалған ағаш ыдыстай ырсиып-ырсиып кетті. Ол себеттің қайсысына жүгірерін білмей,. біресе отыра қалып, біресе түрегеліп әбден састы. Бір жапырақ орамалдан шыққан шаш аюдың жалпылдақ жүніндей басы, көзін жауып алды. Оның сығырайған көк көзі құрғаған құдық түбінде қалған екі тамшы судай болар-болмас жалтырайды. Жолаушылар жан-жақтағы терезені тегіс ашып тастады. Автобус іші әп-сәтте-ақ мүңкіген иістен тазарып қалды. Бір-екі жас жігіт көзді ашып-жұмғанша бір-бір бау гүл теріп әкелді. Енді автобустың ішінде қызғалдақтың, қалампырдың исі аңқып тұрды.

Шофер де қатты састы. Сарыжалақты тастап кетейін десе өзі мінгізген, алайын десе жолаушылардан бата алмады. Не істеу керек? Осы бір сәтте арттан бір жеңіл машина тоқтады да, үш дөңгелекті мотоциклді адамдар автобустың алдына келіп көлденең тұра қалды. Автобусқа кіріп келген екі адам жолаушылардың билетін тексерді, қайда баратынын анықтады. Ал даладағы екі-үш адам себеттерді өздерінің машинасына тасып салып жатыр. Жерде алау-далау болып бажылдап сарыжалақ жылаған болады:

— Мен сияқты жесір адамды табасыңдар, басқаға әлдерің келмейді,— деп қояды ол. Автобустың ішіндегілердің бірсыпырасы жерге түсіп, сарыжалақтың барлық қылығын жамыраса айтып жатты.— Мен сияқты жесірді...— деп бажылдады сарыжалақ.

— Жоқтап, жылап тұрғаныңыз еріңіз болса, ол да осында келген болар,— деп күліп қойды келгендердің бірі. Әйел енді бүкіл көк жасылға оралған даланы басына көтерді. Оның жарықшақтанған тарғыл дауысы мауыққан мысықтың бақырғанындай тұнық даланын тыныштығын бұзды:

— Менің ерім болса бүйтіп қорламас едіңдер..,

— Оның күйеуі Совет Одағының Батыры екен, соғыста өліпті,— деді бір әйел келген адамдарға қарап, шамасы бағанағы алғашқы жаны ашыған әйелдердің бірі болса керек,

— Абыржымаңыз,— деді келгендердің бірі күліп,— екеуі де тірі,

Әйел де, басқалар да оның байыбына бармады. Тек ақыры немен тынар екен десіп қана тұрысты. Әйтеуір сарыжалақтың таза адам еместігін білді. Келгендерден екі жігіт құлағы жұлынған шұнақ чемоданды да машинаға көтеріп салды. Жұрт енді әйелдің өзін машинаға отырғызады, сонымен іс бітер деп шамалаған болатын. Олай болмады. Сарыжалақ «мені қайда апармақсың, мен мүсәпірмін, себет те, чемодан да менікі емес, мен батырдың әйелімін» деп жата қалып, жердің шөбін жұлды. Қарап тұрғандардың бәрі енді одан түңіліп кетті

Алып көрші, мен батырдың әйелімін.— Тұрғандардың кейбірі шынында да осының сөзінің жаны бар шығар дейді. Келгендердің бірі күйіп кетті білем:

— Бұдан жиырма үш жыл бұрын екі аяғын көріп тастап кеткенің қайда? Батыр болатынын білмегенсің ғой, ол кезде, деп салмасы бар ма. Жолаушы әйелдер сыбырласып кетті. Сарыжалақ қайта айқайлады:

— Ерімді тауып беріңдер!

— Алып кел, көрсін!— деді келгендердің бірі екінші біреуіне қарап. Анау машинадан әлдекімді түсіріп әкелді. Екі жағына пышақ жанығандай, кәтіңкі, сақал-мұрты өсіп кеткен біреуді алып келді.

— Міне, ерің,—деді жаңағы кісі.— Кешегі өзіңнен бөлінген жерден әкелдік — Кәтіңкі қараға көзі түскен сарыжалақ сасып көзін қайда жасырарын білмеді.

— Мұндай сұмырайды ешқашан көрген емеспін.— Ол тағы бақырып жылаған болды.

— Марқаева, одан да бүгін қайдан шықтыңыз, тез соны айтыңыз?—деді жаңа кәтіңкі кісіні әкелдірген адам. Сарыжалақ үнсіз қалды.— Екеуін де апарыңдар, машинаға!

Жолаушылар орындарына отырғанда арттан келгендер автобусқа кірді. Олар алдымен балаң жігіттің аты-жөнін, адресін сұрады:

— Әділ Айтанов, Фрунзе қаласы...— Кезек толықша әйелге келді:

— Клавдия Коршунова, Қордай ауданы...— Осы арада тағы да екі-үш адамның аты, тұрағы жазылды. Соңғы кезек батырға келді. Ол тіпті өзіне кезек келгенде қара суға түсіп терлеп, ұялып кетіп еді:

— Бекет Марқаев, Қарақоңыз селосы. «Коминтерн» колхозының председателі.

Жолаушылар да, арттан келгендер де аң-таң болды. Бірақ бір адам дыбыс шығармады. Сұрап тұрған адам тез бойын жинап, автобустан түсті де:

— Сапарларыңыз он болсын!—деп шоферге қолын көтерді. Автобус жылжып, ұзап бара жатты.

1967





СОҚАН САЛҒАН ОҢАЙ ЖОЛ

Қостанай облысының етікшілеріне, теміршілеріне, сағатшыларына бір құрылған комиссияның мүшелері жай сұрақ беріп жедел жауап алды:

— Ең жақсы адам кім?

— Соны да білмейсіз бе, біздің бастығымыз Соқан емес пе!?

— Ең мырза адам кім?

— Пәлі, бауырым, Соқан ғой.

— Ен дарқан адам кім?

— Не айтып тұрғаның,— деп етікші қолындағы балғасын ала жүгірді.— Біздің Соқаннан басқа кім болушы еді.

Комиссия бұдан әрі сұрақ бере алмады, Өйткені, әркімнің өзінің басынын аманы жақсы. Жұмысы отырып істейтін жайбарақат болса да, етікшінің көбінің қаны қызу болады. Балғасы қолында. Үшкір шегесін өкшесіне емес, комиссия мүшесінің бірінің басына жалғыз ұрып қағып жіберсе кімнен таптым демес пе? Одан да жан олжа.

Қостанайдағы халық тұрмыс қажетін өтеу басқармасының бастығы Соқанның осындай бір мырзалығы бар деген Москваға жетіп, СССР Мемлекеттік баға комитет! басқармаға қарайтын Қостанай аудандық тұрмыс комбинатын астан-кестен тексеріп келіп жіберіп еді. Қоста» пай өңірінде Соқан соқиған жалғыз емес екен, оған тартқандар сол жүйеде толып жатқанға ұқсайды. Тұрмыс комбинатының директоры Бекіш те бір көрмеге: жамап кісі болмаса керек. Оның дарқандығы, жақсылығы бір басына жетіп жатыр деген рас екен. Мұндағы үш кісі істейтін бір шеберханада әр адам бүкіл жыл бойына сомның жұмысын істепті.

— Ойбай-ay, бұларың қалай?—деген Бекіш ақылы түстен кейін кіріп, сасып та қалыпты. Бірақ шеберханадағылар саспаған:

— Ойбай ау, жұрттың аяқкиімі тіпті бүтін болып пәле болған жоқ иә? Мұжылған өкше, жыртылған жұлық, түскен ұлтан дегенін бұл кезде көзден бұлбұл ұшатын болды ғой. Жулығы жыртылса жұрт қазір қоқысқа лақтырады да, жаңасын киеді. Олар тышқан тісінің қышуын қандырып жатса керек.

— Батыр-ау, не деп тұрғандарың бұл,— дейді Бекіш қалжың шығар дегендей сенімсіздеу, піскен бастай ыржия қалып. Қарауындағылар өтірікке қысылмады:

— Жыртық ботинкаларды осы кезде тышқан жейтін болған,— басеке деп жылмың-жылмың етті.

Тексерейін десе документ, қағаз жоқ, Бекіш қай келген жыртық жұлықтыны аңдып отырсын. Шеберхана жанынан өткендердің үшеу-төртеуінің аяғына қарап еді, етіктері бүтін сияқты. Тышқан ұялап тұрған, жұлығы шығып тұрған етік көре алмады.

«Жалмауызға да жан керек». Жоғарыдағылар алдында не демек? Одан да ең оңай жол — бұл үш ақша жегіш шеберді мемлекетке бір тиын табыс бермепті деген көп ауыздың, шөп ауыздың бірі шөпшең ете түссе, «ініне су құйған күзендей қызметтен қуып шыққанмын» деу әлдеқайда женіл ғой. Жыл бойы жегендері бойына құт, үш шебер қалтаны толтырып қайқайып шыға берді. Әрқайсысының қалтасында кемінде мың сомнан ақша кеткен соң олар да қинала қойған жоқ. Рахметін жаудырып бала-шағаңның игілігін көр деп аман аттаныпты. Тамағың тоқ болсын, пәлекетін жоқ болсын деп Бекіш те қала беріпті.

Ғафу етіңіздер, ол үшеуінің қалтасындағы ақшасын қолымызды түкіріктеп санамағанымызбен комиссия көп есептеп дәл шығарыпты. Көрші шеберхананы тексерудегі жиынтық олардың абұйырын айрандай төгіп, ақшасын, сырын ақтарып тастағандай болды. Көрші шеберханадағы әр шебер 1 455 сомнан табыс түсірген екен. Ал мыналар 137 сом. «Ойпырмай» осы кезде төрт амалды білмейтін адам жоқ, айырмасын шығару әркімнің-ақ қолынан келеді-ау деп Бекіштің берекесі кетіпті. Осының бар сыры Соқанның өз мырзалығына келіп саятын болған соң Бекен де айылын жимапты.

Адам дегеннің сырын біліп бола ма? Оның ішінде Соқан сияқты бастықтардың да өз есебі, өз байламы бар. Сенің оның дұрыс, бұрыс деуге де әншейін адамдардың ауызы бара бермейді. Соқан өзін осынша жұртқа бекер мақтатты ғой дейсіз бе? Бір күні бүкіл Қостанайдағы халық қажетін өтеу мекемелері қызметкерлерінің облыста басы қосылып, кеңесі өтті. Осы кеңесте... Ғапу етіңіздер, кім не сөйлесе еркі, елімізде сөз бостандығы берілген. Ал бастықтардың да әp түрі болады. Бірі заңды әділ ұстам халыққа сонымен ұнағысы келеді. Ал енді біреуі жұртты бет-бетімен жіберуімен жақсы көрінеді. Шамасы Соқан соңғысын қалап алса керек, кеңесте сөз сөйлеп, ашықтан-ашық бұйрық жариялады:

— Mен етікшілер сендерге, сағатшылар өздеріне, теміршілер сіздерге де ерік беремін. Сендер істеген іске квитанция жазып әуре болмаңдар. Келісімді ауызша жасап, ақшаны қолма-қол алып, істі әп-сәтте аяқтап, ақшаны сақал сипағанша жаратыңдар. Қағаз жазу қойылсын. Жойылсын қағазбастылық!

«Ердің атын қатын шығарады, қатынның атын отын шығарады» деген екен бұрынғылар. Сол айтқандай осыдан былай, яғни квитанция жазылмайтын болғаннан кейін Соқанның даңқы етікшілер, сағатшылар, тағы-тағылар арасында эстрада оркестрінің дүмбірлек барабанындай дүңк-дүңк естілді. Содан кейін мырза жігіт те, ақылды жігіт те, жақсы жігіт те Соқанның жалғыз өзі болып шыға келді.

Жойылсын қағаз деген қатырлақ, бюрократ пәле! Қостанай өңіріндегі бар шеберхана осы ұранды жүзеге асырып, қағаз атаулыдан безіп, квитанцияның атын атаған адаммен ала көз болып алды. Халықтан түскен мол ақша құрдымға сіңген Ырғыз, Торғай өзенінің аяғындай «көрдім-жоқ» болып құрып жатты. Ақша дегеніңнің көлемі осы кезде кішкентай тышқанның құлағындай. Өзі кішкентай ақша жалмауыз тоймайтын, толмайтын тоқсан бөлек бұлың-бұлың қалталарға сүңгіп таптырмай кетті.

Сонымен балапанды күзде санамақ болып жүрген Соқанға қағаз атаулы жазылмайтын болған соң жоспардың құлдырап бара жатқаны оған сыбыстан, дыбыстан жетіп-ақ еді. Бірақ обалы нешік, Соқан бұл жерде де к.ала н түбінде шеміршек қалды деп ұсақтық жасамай, ірілік көрсетті.

Балапанды күзде санар болар!

Соқан сияқты уәлі ауызды адамның айтқанын кім екі қылсын бәрі де қоңыр күзді тосып балапанның қарақанат құс болуын тосып қала берді емес пе?

Күзде келіп «балапанды» басқа ұрып санап жіберсе, жоспар орындалмай қалған, халыққа 68 мың сомның қызметі кем істелінген. Аяқкиім жөндеу жоспары бар болғаны кіндіктің үстінде ғана қалып қойыпты. Бұл саладан да 76 мың сом кем түсіпті. Сөйтіп, «балапанды күзде санаса» бәрін жаз бойы қарақұс жегені бір-ақ білінді. Сонымен Қостанай ауданының тұрмыс комбинаты талқанды тары деп ұсынып, есесін елден алмақ болған, 12 сом 20 тиынның ботинкасын 28 сом 60 тиыннан тіккен. Әйелдер етігі қырық сомнан елу сомға қарғып шыққан. Бірақ қашанғы комиссияны Москвадан шақырарсың, cәт-сәттің арасымен талай қомағай қалталар қампайған...

«Социализм дегеніміз — есеп». Ал есептен ауытқығандардың қайда барарын не бір құдай, не құдайдан бір бұлай емес Соқан ғана білсе керек-ті. Жасыратыны жоқ, әзірге Қостанай шеберханасындағылар Соқан салған оңай жолмен кетіп барады. Соқан салған жол атанса жарар еді бұл, әйтеуір. Әй, қайдам!?

1968





МЕН ҰҚЫПТЫ АДАММЫН

Сыпа ел көп жүретін үлкен көшеде кездесе кетіп, амандық жоқ, саулық жоқ, әңгімені тура «өй не болып кеткенсің» деп бастағаны бар емес пе? Өзімді ең өтімді, сортты жігіт санайтын маған бұл сөз көкірегіме тағылан инесіндей қадалды.

— Е, не болып кетіппін?

— Өй сен ауырлап қалдың ғой.

— Ауырлайтын маған ешкім тас артқан жоқ, арта алмайды да,— деп амандық сұрасаң осы бір пәлелікпен сұрап тұр деп теріс жауап беретін Шымбай ағамша теріс бағып кеттім. Теріс бақпай қайтейін, құдай берген жанды құдай алады, сөзі шымбайыма батып барады. Жұрт сорпадай сапырылысып жатқан жерде, ел көзінше «не болып кеткесін» деп несін алыппын мен оның. Не болып кетіппін, сонша? Түнімен арақ ішіп, бет аузым көлкілдеп, азып кеткен жоқпын. Орыпсыз сүрініп, бетіме қағаз жапсырып жүрген мен емес. Сонау Берлинде тігіліп, өзіме әдейі арнағандай жабысып қалған қара сұр костюм мынау. Шляпа дегеніңіз шекеден шеруен атып, шікірейіп ол тұр. Қазір жұрт тегіс киіп үлгірмеген Париждің бақа бас ботинкасы балпиып аяғымда жатқаны анау. Өзім де ұқыптылықты ешкімнен үйренбеймін деп жүрген жанмын. Бір түйме үзілгенін біреу көрсе, он күп тамақ іше алмай жүремін. Енді қалай шыдайын.

— Өй ауырлама, мынаны айтамын,— деп ол сұқ саусағымен төсқалтамның үстін түртіп қалып, қолын ауыртып алғандай «оһ-һе» деді. Саусағын аузына сала қойды. Кетіп бара жатып ол:

Ауырламай-ақ қой, жай буылтық-буылтық болып кеткеніңді айтамын,— деп жүгіре жөнелді.

Не болып кеттім екен деген ой мені билеп алды. Осы кезде не көп, бүкіл қабырғасы түгел әйнекті үй көп. Бір шаштараздың жанынан ете беріп жақсылап сәндене көз салдым. Шынында Сыпаның айтатынындай-ақ бар. Пиджактың екі жанқалтасы томпайғандықтан костюм керіліп, екі етегі қиюсызданып, үркек тананың құлағындай делдиіп кетіпті. Төсқалтамның үсті итбасындай ілгері шығып тұр. Шалбарымның қалтасы тұрған жерлердің бәрі де томпақ-томпақ жана ғана құрбақа жұтқан жыланның жемсауындай.

Көңілім жана жайланды. Күлсе күле берсін. Менде, артық нәрсе жоқ. Тек жаңағы Сыпа қолын нағып ауыртып алды деп төсқалтама қолымды салып жібердім. Білеудей болып Өміртай інім Ленинградтан базарлыққа әкеліп берген «штрауме» қаламы жатыр. Жуандығы жөбішенді жас баланың білегіндей бұл қаламның өз ерекшелігі бар. Оған орнатқан электр шамы түнде жазғанда қағаз бетін бажырайтып-ақ жібереді. Оның үстіне бұл осы өңірді мекендейтін жамағаттың қолына үрдіс түсетін дүние. Сұранып-тіленіп жүріп, өзімнен жоғары жарғақ құлақтарды жауыр қылып жүріп, автомашинасы болмаса да, есек арбасы бар мекемеге бастық жасаңдар деп қолым зорға жеткен ескі-құсқы зат одағына бастық болғалы бері күндіз-түні бірдей жүремін. Зәу-шайтан түнде қол қоюға тура келсе жарық іздеп, терезе сәулесін қуалап жүрмекпін бе? Сондықтан «керекті тастың ауырлығы жоқ» деп қалтамнан «штраумені» тастамаймын. Тіпті тастайтын нәрсе ме, қараңғыны жарық етер қаламым-ақ қой, бұл. Айтыңызшы, артығы бар ма мұнымның. Ендеше бұдан кейін Сыпаңыздың сөзі маған бұйым ба? Пішту, шіркін!

Өзі басшылық етіп көрмеген адам басшылық өнерінің қырын, сырын біле ала ма? Төсқалтамды томпитып тұратын нәрсенің бірі қызыл сиялы қалам. Онсыз менің күпім бар ма? Басқалардан менің бір айырмам болуы керек емес пе? Сондықтан баттитып тұрып Барақбаев деп қол қоюым үшін қызыл сия керек. Ал әне бір елдің ұлығынан кішігіне дейін барлығы тегіс иемденген шарикті қалам дегеніңіз ыстық болса ағып кетіп, суық болса қатып қалып қатырады. Ендеше, еркін сілтейтін шіркін қызыл сия! Басшы адам қатал, әсіресе ақшаға қатал болғаны абзал. Кейде біреудің көңілін қалдырмағың да келеді, ақша беруге де болмайды. Ол кезде қызыл сиямен «берілсін» деп баттитамын. Есепшім Ертай сия сырын қатты біледі. Ол қызыл сияны көреді де, мұздаған теректей қақиып қалады. Ал маған қол қойдырып алған Сөлпекбай салпылдап қайта айналып келгенше мен жер жұтып қойғандай зым-зия боламын. Miнe сондықтан да Сыпаның сөзі маған не керек?!

Анда-санда есепшінің де көңілін аулап коймай болмайды. Дүниедегі пәле осы есепшілер. Бастық есепке шорқақ болса, оның құдайы бергені. Онда есепші есептеп жейді, есебін тауып кесектеп жейді. Әсіресе есептен ана құрсағында-ақ құр алақан қалған маған есепші дегенің мәтіби. Демек көк сиямен «берілсін» деп қол қойсам, беру, бермеуді есепші өзі керегіне қарай шешеді.

Кейде менің көк жазуымды көрген соң нелер азуын айға білегендерді ар жерде сарғайып кеткен бір тісі қалған базданған ап жаман аузына-ақ телміртіп қояды. Көрдіңіз бе, қалтам томписа томписын, тек маған есепшім томпия, томсырая көрмесін.

Күлгін сияның сыры мүлдем бөлек. Ел болған соң көз шатынатпай, сөз шашыратпай тұра ма. Біреу жанымды шымшиды. Біреу қырын қабақпен қарайды. Шоқ түскір әлгі қызыл тіл тағы бар. Барақбаев пәлен күні Бәкірдікіне, сәтті күні Сәкендікіне қонаққа барыпты деседі. Тым болмаса менің үйдегі үйіндіден шыға алмай отырған шүйкебасымның бере алмаған шайын, пісіре алмаған нанын айтады. Өсекті тез естігіш ол бәрін менің құлағыма құяды. Ондай езуіне ие бола алмайтын сөзтүйнектерді көргенде түйіп жібергім-ақ келеді. Амал нешік, ескі-құсқы мекемесінің бастығы есірік екен дегізіп қайтемін. Ондайлардың жазасын күлгін сия берсін. Есепші бұдан кейін сөзбұйдаға салып сүйрей береді. Кәне, бұдан соң сіз бұл қалам артық деп айта аласыз ба? Қалтам томпайса томпайсын, бірақ әлгі жер томпайтқырлар да әуре болып жүрсін.

Сіздің мекемедегі ерке менде жоқ деп ойлайсыз ба? Қателесесіз. Менде ерке еркек түгіл еркетотайлар да бар. Қасын керіп, көзін сүзіп келіп тұрса, ондай сәулемнің өзі түгіл көлеңкесінен көп ақшаң садаға емес пе. Сол кезде ақ қағазға жасыл сиямен жалп дегіземін. Міне менің тос қалтамды түртіп көргенде тұратындар осылар. Артық деп айтшы кәне, бұларды! Айтқан ақылыңыз өзіңізге, басыңызға шайнап жағыңыз!

Көше тәртібін тегіс біле алмай жүрген жайым бар. Кей-кейде көлденең соғып, көшені қиғай кесіп өтіп, милиция қызметкерлерінің тілімен айтқанда «өз өміріме қауіп төнгізетін» жаман әдет бойыма сіңіп кеткен. Сондай қызыл итім қыңырт кеткен кезде тұтқиылдан ойда жоқта ысқырық естіліп, өзіңіздің бет-жүзіңізді, аты-жөніңізді растайтын документ сұрайды. Не демексіз? Сондықтан тарбақ мұрыным, жайын ауызымды көрсеткен суретім жапсырылған куәлігім үнемі қалтамда. «Міне» дей қоямын. «Ескі-құсқы зат» дегенді оқығанда қарны ашып қалғанмен «бастығы» дегенді көріп кім болса да тойып, кекірігі азып кетпей ме!? Демек куәлігім қалтамда болуы тиіс. Ал паспорт ше дейсіз бе? Қалай ойлайсыз? Паспортсыз адам бола ма? Паспорты жоқ кісі, Отаны жоқ кісі, Отаны жоқ дегенді баяғыда ұлы Белинский «Паспортсыз, қаңғыбас» деген жоқ па еді. Ондайдан құдайыңыз сақтасын. Бірақ паспортта қызметіңіз жазылмайды ғой. Ендеше неге паспортыңызды арқалап жүрсіз дейсің бе. Аяқ астынан осы заманның темір қанат құрына мініп, сонау Қиыр Шығыстан бір-ақ шықсаңыз қалай болады. Онда есек арбаға бастық болғанын не керек. Совет Одағының азаматысың ба, жоқ па демей ме, ендеше бауырым паспортым да сипағанда қалтамда қатып тұрғаны жақсы.

Жаман айтпай жақсы жоқ. Оны білерсіз. Көшеден қиғай өткенде, шала мас шофердің қиып түспесіне кепілдік бере аласыз ба? Жоқ әрине. Сонда бұл кім екен дейді. Паспортымды көреді. Дұрыс. Совет Одағының азаматы. Куәлігімді көреді, есек арба мінетін бастық.

— Оу, жедел жәрдем шақырғалы тұрмыз, осы сұлап, сұлық жатқаныңның өзі «Қызыл крестке» мүше ме әкеп?—деп бір пысықайдың қойып қалмасын кім біледі. Сондықтан жарнамды төлеп «Қызыл крестің» билетін де алып жүремін. Марка жапсыратын едім деп Мақаң жетіп келсе, үйде қалыпты деп қалай ұялмай жауап беремін, Ғафу етіңіз!

Марка демекші, апырау, әлгі кәсіподақ, билеті қайда? Жыл мойыны жақындап келеді. Кәсіподақтың есеп беру-сайлау жиналысы болмақ. Мен кәсіподаққа мүше болғалы қашан!? Аттай ширек ғасыр. Жиырма бес жыл бойы жапсырылған марка билетті жауыр аттың желқомындай етіп көнтитіп жіберді. Мына бір бүйірімді бұлтитып тұрған сол. Кәсіподақ демалысқа жолдама беремін десе, «міне иманым, міне жаным» дегенге олар сене ме, «міне мүшелік жарнамды төлегенмін» деп көрсетуім керек емес пе? Керек емес деп көріңізші, мұны. Әрине бұрынғы осавиахим, мопр, құдайсыздар ұйымының билеттерін алып жүрсем, құдай ұрсын. Бірақ бүгін-ертең тирге барып мергендігімді, әлде бүйен жегендігімді сынауым керек. Сонда ДОСААФ-қа мүшемін деп документімді жұлып алсам, оның өзі бір ғанибет.

— Басы ауырып, балтыры сыздамайтын жан бар ма? Оның үстіне күн болса күз. Күнің тұман болып, ауруың тұмау болып кетсе қайтесіз? Өзіңмен кеткір грипп деген пәле сарамастай сап ете түсіп, аузы-мұрныңды аралап қолқаңды қапса, дәрігерге бармай тұра алармысың. Ендеше ауруханаға тіркелген куәлігімнің қалтамда болуы заңды емес пе? Ал еркектің азаматтық борышы — әскери міндеті. Әскери комиссариат алдында күніңді күн, түніңді түн демей тәк тұруым керек. Әрине офицермін.Билетің бар ма? Так, точно! Қанша жүн-жұрқа, темір-терсек тапсырғанымды бастығым алдында айта алмай аузын буған өгіздей өңкиіп отырсам, ол мені маңдайымнан сипай қоймас. Сондықтан олар қалтамдағы кітапшадан табылуы керек. Тіпті Мақандағы «жеке істің» бәрін алып жүрер едім, қалтаға сыймайды. Әй осы мұқаба жасайтындардың да қорлығы өтті-ау, кішірек жасамай... Еріккенде жұма күні жұмыстан кейін саятқа кететін де сайтаным бар. Ұсталып қалмау үшін... Бұдан кейін қалтаңыздың қарыны қампаймай көрсің!

Бұрын «таздан тарақ қалғаны қашан» дейді екен. Ал осы күнде тарақ керек болғанда таздарға керек болсын. Өйткені ақ құйқамды бірде жарқ еткізбеу, бірде жалт еткізбеу үшін судан қалған егіндей он тал шашымды бір жағына жапсыра тарап тастаймын. Шалбарымның қалтасын керіп тұрған сол. Әдемілікті аңғарған адам мұны артық деп айта алмаса керек.

Күн көтеріле бәріміз үйден ерте өреміз. Үйде бірде адам бар, бірде жоқ. Сондықтан есіктің қарыс-сүйем кілтін жасатып алдым. Бұл құлыпқа әркімнің кілті келе беретін болғандықтан номерлі құлыпты тағы салғыздым. Оның қаймақтай жұқа көп кілтінен біреуі маған неге бұйырмасын. Тек осы-ақ деп қалмаңыз. Кабинеттің кілті, столдың кілті, ең мықтысы да, ауыры да сейфтің кілті тағы бар. Шалбарымның қалтасын әйелім күн ара жамаса да жарты қадақ темір өзімде жүрмесе бола ма? Бұдан кейін буыншақ-түйіншек болып кетіпсің деп мені сөккеннің жағасын сөкпей қалай тұра алмақпын. Ендеше Сыпаға айта барыңыз, ақылын басына шайнап жақсын. Бұдыр-бұдыр болсам да, осылай жүргенім өзіме қатты ұнайды. Ұқыпсыз адам деп мені кім айта алады?

1971





ҚҰДАЙДЫҢ ҚҰЛАҒЫ ЖОҚ

— Құдайды көргеніңіз бар ма? Мен құдайды көрдім,— деді автобуста маған таяу отырған қара тонды кісі арғы жағындағы қарт адамға қарап.

— Астағипыралла, оның күпірлік болады, шырағым. Тәуба қыл, тіліңді кәлимаға келтір,— деді қарт жағасын ұстап, сақалын сипап әлденені күбірлеп. Қара тонды кісі қалың қабағын түйіп алып қайта сөйледі:

— Ойбай-ау, үрікпей-ақ қойыңыз, мақшардағы күнәсін өзім-ақ тартып, тозақ отына өзім-ақ күйем, Бірақ мен құдайды көрдім. Ол шошқа бермесең өкпелейді екен.

Бұл жолы қарт адам жаңағыдан да ыршып түсті. Тіпті машинадан да шыға қашар ма еді, бірақ ол тоқтай қоймады. Оның екі қолы жағасында. Ислам дініңде бірі мен бірі бір жерге сыйыспайтын шошқа мен құдайдың бір аталғаны қартты күпір қазақтан біржола қыңырайтып әкетті. Ол екі қолы жағасында, қара тоңдыдан бір қырындап отырды. Қара тонды кісі енді маған қарап сөйледі. Ол тіпті де қалжыңдап отырмаған сияқты. Қабағы қату:

— Құдайды көрдім. Ол мына өзіміздің Талғарда жүр. Бірақ құдай біреу деуші еді, екеу екен.

Автобуста жол қысқарту үшін әр нәрсені ауыз қажау етіп келе жатқан көпшілік тегіс қара тондыға назарын ІІКІІ Шынында мұның өзі қызық болып барады емес пе! Алдымен жоқ. деп жүрген құдайымызды бар қылып шығарды, содан соң ол мына Талғарда жүр деді. Енді ол біреу емес екеу екен дегенде автобустағы бар қалқан құлақ құлақшындарының салпаң құлағын түріп қалды. Машинаның артын ала отырған жігіт, бұл да бір сайқы мазақ болу керек, дарылдақ даусын барылдақ мотор үнінен асыра айқайлады.

— Ей, тонды бала, құдайыңның түрін айт, оны қандай жағдайда көрдің. Керек болса іздеп тауып алуымызға оңай болсын. Саған көз қырын салды ма? Көп ұзамай-ақ қара тоныңды лақтырып ұратын болдың ғой.

— Қара тон кисем таппағанымнан киіп жүрген жоқпын. Шаруаға сән жараспас деп жұмысқа кие салғаным. Оның үстіне 6—7 ай ақы-пұлсыз жүрсең қайтер едің. Сол құдай маған он көзімен емес, сол көзімен қарады.

Сайқы мазақ жігіт қайта жұлып әкетті.

— Сен әлігі құдайыңды көргеніңді айт.— Жұрт тағы қара тондыға қарады, ол шытына қайта сөйледі. Ұзақ сөйлеуге кіріскендей тамағын кенеп, бір жұтқынып алды:

— Бала күнімде әке-шешем айтқанда,— деді қара тонды кісі,— құдай бар деп жүрдім. Бері келе мектепте оны біржола ұмыттым, Ол кезде құдай мен үшін жоқ болатын. Tiпті жалпақ тізеден қан кешіп соғыста жүргенде де жараланып жатқанда да сол байқұсты есіме бір алмадым.

Жұрт күлмейтін жерде-ақ ду-ду күліп әңгімені бөліп жіберді. Қара тонды түзеліп отыра бергенде тағы біреу бүйірден қойып қалды.

— Сен өзің кімсің. Жүздің жүзін танығанша, бірдің атын біл деген.

— Ең алдымен құдай көрген қазақпын. Атым — Қондыбай. Қызметім—Талғар мал бордақылау совхозының товароведімін.

— Міне, естіп жөніңе көш. Құдайыңды...

— Құдай дегеніңіз,— деді Қондыбай,— жұрт жаңылып жүр екен, өзіміздей тамағы тесік адам екен, ол мына біздің совхоздың бас бухгалтері Босов екен.— Жұрт сандарын бір-бір соқты. Қондыбай қайта сөйледі:

— Өткен көктемнің кезі болатын. Ол менен торай сұрады. Мен тауып бере алмадым. Өстіп жүргенде жамандатқыр қара бие түйеден үркіп қазыққа жығылмасы бар ма. Жоқ, бұл мемлекеттікі емес, Бәкіровтікі. Пәле нақ осы жерден басталды. Бәкіровтың қара биесі мен қабылдаған жылқы делініп, маған дереу милиция қызметкерлері жіберілді. Сөйтіп қолдағы мемлекет малын тегіс хаттап басқаға өткізіп келесі бұйрықты күтіп қалдым. Содан аздан кейіп қызметпен қош айтыстым. Тоғыз жыл істеп тоғыз күндей болмады, аңқайып қала бердім.

— Өзің де тек жүрмегенсің ғой,— деді бағанағы қарт бері таман бұрылып.

Не, Алматы мал дайындау тресінің тексерушісі Жүкенов, бастығы Қошқаров, бухгалтер Босов бес күн тексеріп, мойнына салаң еткізіп екі мың сом мінгізе салды.

— Ой, көрген құдайың мыналар болса екеу емес, үшеу болды ғой.

— Рас, үшеу екен. Дүниеде бауырым бухгалтердей жамандаса көрме. Мен тіпті жамандасайын деп пе едім, қолымда торайы құрғыр болмай қалды ғой.

— Ой,ой, тонды бала, өліп кетсең де заңды бұзбауың керек,— деді алғашқы сайқы мазақ. Қондыбай күрсініп қойып қайта сөйледі:

— Сегіз кісіден алған малды олардан алған жоқ деп жала жапты. Тіпті әлгі тексеруші Жүкенов аттас кісілерді жауапқа шақырды, Ол мен байқұстың қаңғып жүргенімді қайдан білсін, «сиыр өткізген жоқпын» деп келте қайырады. Тексерушіге керегі де сол. Бұл тексерушінің басқа тексерушіден тағы бір айырмасы ара-арасында кісі сабап та алды. Мұны құдай болмаса істей алар ма еді?

— Бұлай шатастыру құдайдың да қолынан келмес,— деді біреу.

— Ей жігіт,— деді бағанадан үндемей отырған қарт бері бұрылып.— Бұл құдайдың ісі емес, сайтанның ісі.

Жаны қатты кейіп кетті ме, әлде әдейі шалдың қытығына тигісі келді ме, Қондыбай кесіп тастады:

— Ой, тәйірі-ай, оның құдайы не, сайтаны не. Мен соның қайсысын қалап отыр дейсіз.

— Ойбай-ау, өз малымыздың ақшасына өзіміз зар болдық қой. Мына Қондыбайдың берген квитанциясын ұстап қаңқиып отырмыз,— деп машинаның артынан біреу сөйлеп еді.

— Ойбай, бізді қойшы, Совет өкіметі тұрғанда әйтеуір ақшамызды бір алармыз, тоғыз баласы бар анау Бәкіровтың ала алмай жүргенін айтсаңшы,— деп алдыңғы жақтан да біреу қойып қалды. Мұнда Қондыбайдан басқа да құдайды көргендер көп екен, тұс-тұстан шулап қоя берді:

Бағанағы сайқымазақ жігіт жөнге келіп:

— Ал сен әлі боспысың?—деді Қондыбайға.

— Жоқ, милиция тексерді, халық соты, облыстық сот тексерді. Бәрі дұрыс. Мені жұмысқа қойғызды. Бірақ мына жұрттың ақшасын ала алмай жүргені маған өтіп барады. Соған күйінгеннен соғыстан алған жарақатым да ашылып кетіп, ауырып та жаттым. Оған да сенбей, осынша адамның арызын естімей, сандалтып құртты ғой. Он адамды он ай сандалту құдайдың қолынан ғана келсе керек-ті.

— Ары-бері жүріп алатын ақшаның жартысын да бітірдік,— десіп жұрт қайта шулан кетті. Бағанағы қарт бұрыла беріп күңк етті:

— Сенің құдайыңның құлағы жоқ екен!

Құлағы жоқ екен деп ойладым, мен де. Жұлар ма еді құлақтарын!

1966





ТАУЫҚСЫЗ ДА ТАҢ АТАДЫ

Өткен жылдың көктемі «Қауырсын» колхозында ерекше жағдаймен есте қалды. Бұл көктемді олар өздерінше мал шаруашылығын өркендетуде алып адым жасаған кезең деп есептеді. Бұл олардың тауықтары тамаша көрсетіп, балапандары баққа қонып, қораздары қоқиланып тұрған кез болатын. Инкубатордан әкелген 2800 балапан шүпірлеп өріп жүріп бергенде жер қайысып, енді бір-екі жылда осы колхоздан өрбіген тауық дүниенің жүзін қаптап, жұмыртқаны әр жусан түбінен тезекше тереміз деген болатын.

Осы бір кезде колхоздың бухгалтері Беріков шотты сартылдатып, кірісі мен шығысын, артық-кемін, алыс-берісін тегіс есептеп лепірген ішке бүгіп тұра алмай сыртқа шығарды:

— Тауықтай табысты мол беретін мал көргем жоқ, жесең еті бар, қуырсаң жұмыртқасы. 2800 балапанымыз бар, оның үш жүзін жаңа қоныстанушыларға шүленге бергенде екі жарым мыңның өзі дүниенің көзін бітейді. Колхозымыз тауық табысымен-ақ байиды.

Шынында да бухгалтерге топылдатып жұмыртқалар тауып, шиқылдатып балапан шығарған екі жарым мың ақ тауық адам бұрын көрмек түгіл естімеген байлық әкелетіні көз алдына елестеп кетті. Қанаты салбырап, ақ үрпек балапанын ерткен мекиен күркілдеп, қызыл жалбақ айдары, мың құбылған сапары, күлтеленген қанат-қауырсынды әтештер айғайлап аспан әлемін жаңғырықтырып, «Қауырсын» колхозының табысын дүниеге жария етіп тұрса, бұдан артық не байлық керек! Сонда сонау Қиыр Шығыстағы біреулер: «Мынау не ызың, не қиқу, не жаңғырық» десе, «бұл председателі Құрымбаев, бухгалтер! Беріков басқарған, тауықпен табысын тасытқан колхоздың тауық фермасының ызыңы» деп жауап берсе, міне, дүниені қара күшімен таңдандырған Қажымұқан мен Поддубныйдан кейінгі атақ осыларға тимес пе!!

Балапан бастан асып, тауық жұмыртқа салып, қиқылықтаған қиқумен жаз өткенде бастықтар тауық фермасына көз қырын бір тастаған еді, одан пайда келіп жатыр екен. Күз болып тауық жұмыртқа салуын қойғанда председатель Құрымбаев пен бухгалтер Беріков есеп шығарар кезең келіп қалды-ау деп тауық фермасын тағы есіне бір алған екен. Естеріне түсісімен есебін алып қарағанда екі жарым мың тауықтың еңсесі түсіп шығынданып, даусы қора көлемінен шықпай қалыпты. Қорадағы тауықтар қылқиып әp жерден бір көрінеді. Небәрі екі жүз тауық, саусақпен санағандай. Тауық қиқуын дүниеге естіртпек болған бухгалтер Беріков қатты қысылды. Сасқанынан Құрымбаев қораны айнала берді.Ақыры бухгалтер бастықты жұбатудың есебін тапты:

— Асеке, тауықсыз да тан, атады деген емес пе, қайғырмай-ақ қоялықшы осыған.

Бұған көңілі жұбанғандай болған Құрымбаев ойламас үшін фермадан кетіп қалды да, содан қайта фермаға оралмай аудандық атқару комитетінін ағасы болып, үлкейіп кетті. Колхозға келген жаңа председатель Пышный құс фермасына көңілді қатты бөлді. Тіпті асхана ашып, құс етінен сорпа, жұмыртқасынан жұмсақ жұқана жасамақ болды.

— Әлі-ақ тауық арқылы дабысымыз жер жаратын болады. Тауығымыз түйедей, балапанымыз биедей, бөтеге еті бұлдырықтай, жұмыртқасы жұдырықтай болады,— деп лепірді. Ауданда бұл сөзді естіген Құрымбаев өзіме тартқан председатель деп мақтанып отырды.

Осындай уралаған бөспе сөзден кейін өткен жылдың есебі алынды. Тауық фермасынан сегіз жүз сом табыс келіпті. Шыққан шығын қанша? Бухгалтер жаңағы цифрды қалай женіл айтса, мынаны сонша ауырсынып, ыңыранып зорға айтты. Сегіз мың сом! Әр тауық жиырмадан жұмыртқа салыпты. Бірақ колхоз басшылары бұған қанша кінәлі?! Бюрократтанып алған тауықтардың өзі емес пе! Тіпті әр жұмыртқасы отыз тиыннан түседі. Жана председатель осының бәріне көңіл аудара қоймап еді, осы арада оның тауық сорпасын тілеп, жыбырлаған тамағы тағы бір қызықтың бетін ашты.

— Тауық сорпасын ішкім келіп тұр,— деді ол бухгалтерше қарап.

— Сізден аяғанымызды ит жесін, ақшасын төлеңіз де ала беріңіз. Килограмы тоғыз сом 25 тиын.

— Ойбай не дейді? Одан да бұған он килограмм сиыр етін жемеймін бе!

Сөз осымен бітіп председатель Пышный екі жүз тауықты өткізіп алып, жөніне кетті. Содан тауық шіркін көзден кетін, көңілден ұмытылып қала берді. Кейін қолы тиді-ау деген кезде биылғы жазда председатель фермаға бір айналып соғып еді, жетпіс тауық қалыпты. Мұны көрген председатель жүрегі лоблып, қатты қысылып қалды. Бұл жолғы жұбатушы тағы колхоздың бухгалтері Беріков болды: »

Қойшы соны Пышеке, тауықсыз да таң атады! Бухгалтердің сөзі тамаққа кенеу болмаса да көңілге медеу болды. Бұдан соң тауық біржола ұмытылды. Құс бригадирі бұдан былай кеңсеге тауық жайын айта барса, председатель Пышный:

— Тауықсыз да таң атады!— деп келте жауап береді. Осымен «Қауырсын» колхозының құс фермасы құрып барады. Оны ойлайтын шаруашылық басшысының әтештің әнін естігенде құйқасы құрысып жүріп береді. Екінші жағынан «тауықпен дабысымызды шығарамыз» деп орындалмайтын уәдені де бере жүреді. Ондай құрғақ уәдені ауданнан Құрымбаев құптай түседі, неше айтқанмен өзі құрған ферма ғой. Қайтсін-ай!

1957





СЕРГЕЛДЕҢ ОЙЫ

«Қожаның көңілі құртты сүйер, көжесінің қатығы жоқ» деген бір мәтел жұрт арасына кең тарап кеткен. Осындай бір жағдай жақында мемің жолдасым Біләлдің де басынан кешті.

Кеш таянғанда-ақ Біләлдің ойы онға, санасы санға бөлініп, көңілі шартарапты шарлайды. Ондағы ойы оқу емес, қызмет емес, тіпті көп адамның басында кездесе беретін қиындық—үй де емес, үйлену мәселесі.

Үйлену! Үйлену деген үйленіп, бала-шағалы болып алған адамдарға оп-оңай, оларша қарасаң несі бар, құдайға шүкір, қыздан көп кім бар. Шетінен біреуіне таныс та, үйлене қой. Ал Біләлдің ойына бұл түскенде талай таңдарды көзге тіреуіш қойып қарсы алады. Сенбі күнгі кештер, жексенбі күндері осыны ойлауға кетеді.

Не жасыратыны бар, алғаш қыз деген шіркіннің орайы келе беретін еді. Мейлің биге бар, мейлің театрға бар, мейлің паркке бар танысу киын болмайтын Сонан соңғы бір кезеңдерде танысқандардың кемшілігі сорайып көрініп тұратын бір пәле пайда болды. Бірінің беті жалпақ бірінің бойы талпақ, енді біреуі қортиған аласа, тағы біреуі сорайған ұзын, сонымен қисық аяқ екен, қамыт аяқ екен деп жүріп бұл екі-үш жыл да өтіп кетті.

Бұдан кейінгі бір кезеңде беттің қызылы, бойдың ұзыны, шаштың сүмбілі, көздің шұңғылы сөз болмайтын болды. Ақылдысы мен абзалын іздеумен, бірі ұшқалақ, әрі ұрысқақ екен деп жүрді. Мысалы Күләй өзін қоғамдық орындарда ұстай алмайды екен, Күлтай тым тымырсық екен, ал Күлпан дарақылау, күлегеш екен деп қыздарды тоғыз саққа жүгіртті.

Сонымен көк етікті Біләлді жақтырмай, көн етіктіні Біләл жақтырмай жүргенде жас шіркін отыздан асып та кетіпті. Отыздан асқан жастың да өзіндік ерекшелігі бар. Бұрынғыдай тынымсыз жүре алмайсың. Жүрейін десең де жалғыз көшеге сыймайсың. Ал біреумен бірге жүру де қиын. Өйткені сенің жасыңдағы бойдақ табылмайды. Ал бозбаламен жүрсең ұятқа қалдыратын жайы тағы бар. Не істеу керек?

Бір күні кешке Біләл қызметтен келген соң, азырақ жатып дем алып ұзынсонарлы саяхатына тағы шықпақ болды. Осы жерде оған бір ой сап ете қалды.

Қандай әйел алу керек. Мамандығы қандай? Мамандығы мұғалім болса ше? Мұғалім болғанда мамандығы әдебиетші болса, онда оған қалада орын табыла қоя ма? Анау Күләйімнің, Сұлушаштың жүргенін қайтесің. Жоқ, жоқ мұғалімнің керегі жоқ, ертеден кешке дейін мұғалімнің жүйкесін тауысады, ол не жарық көрсетер дейсің. Қалаға оны орналастыру да қиын ғой. Одан да инженер-металлург болғаны жақсы емес пе? Ойбай-ау мұның да машақаты аз емес екен ғой. Ерте кетіп, кеш келетін болады. Сонда ол маған шай қайнатып бере ме, әлде жұмысын істей ме. Заводта істеген бір жағынан қара күйелеш болмай тұрмайды. Оны жұмыстан қайтқанда қарсы алуым керек. Сонда күйелеш-күйелеш қылып қалай жүрем. Мейлі кызметке тез орналасуы үшін инженер болса болсын.

Ойбай ау, осы мен табиғи жағдайды қалай ұмытып кеткенмін. Басы ауырып, балтыры сыздамайтын жан болушы ма еді. Мен де ауырмаймын ба. Я, мұндай жағдайда менің жұбайым дәрігер болғаны жақсы. Сыздаған сырқатыңды басы-аяғыңа қарап жұмсақ қолымен бетіңнен бір сипағанның өзіне не жетсін. Бірақ ол ақшаны аз алады-ау. Е, таптым, таптым, онда мен бір ғылым кандидатына үйленуім керек. Ақшасы да жетерлік болады, қоғамдық орындарда өзін де ұстай біледі.

Тұра тұр Біләл, шатаспа, ғылым кандидатына үйленем деп бір кемпірге кез келіп, таңдаған тазға жолығады дегендей елге күлкі, жұртқа масқара болып жүрерсің.

Япырай, кемпіpгe үйленіп қала жаздадым-ау. Құдайдың бір сақтағанын қарашы! Ең болмаса басқа жағы тегіс келмегенімен ұялмай ертіп жүретіндей болғаны жақсы еді. Әрі ақшасы болса, өзі сұлу болса, қызметі де айтқанда жұртты таңдандырып тастаса. Сен өзін, инженерсің, ал келіншегің кім дегенде, академик болмаса да ауыз толтырып айтарлық адам болса деп ойлап жатып, Біләл меңіреу ұйқыға кеткенін сезбей де қалды.

Ол ақыры іздегенін тапты. Өзі қалағандай ай десе аузы, күн десе көзі бар бір сұлуды құшып тұрғанда қар жауып кетіп, қардан құшағындағы жарын қорғап шірене беріп оянып кетті. Байқаса құшақтап жатқаны үстінен ысырылып түскен жамылған көрпесі екен де, арқасы суық қабырғаға тиіп жатыр екен. Сағат сегіз болып, кызметке баратын уақыт таяныпты.

Қап, шіркін-ай! Жас отыз беске келді, басқасын былай қойғанда есек дәмемен өткен қайран бес жыл!

1960





АЙШАНЫҢ ӘУРЕСІ

Мұрат орта мектепті бітіріп, кәмелеттік аттестат әкелген күні шешесі Айшаға қатты ұнап кетті. Әрине мұндай қуаныш үстінде барлық аналар да баласын аймалайтын болар, дегенмен Айшаның баласына деген сезімі кісі айтып жеткізерлік болмады.

— Miнe, міне менің балам дарынды деп мен әлдеқашан айтқанмын. Өзіңе де айтып едім ғой, Мұрат.— Мұрат күлімсіреп қана қойды. Мұндай мақтау сөздерді шешесінің неліктен айтып тұрғанын Мұрат білуші еді. Әсіресе, соңғы күндері шешесі осындай сөздерді реті келген жерге де, келмеген жерге де тықпалай беретін болған.

Айша баласына көзінің астымен бір қарап алды. Міне кәмелеттік аттестат стол үстінде жатыр. Енді жақында ол баласының студенттік сынақ кітапшасын да қолына ұстап көруі тиіс. Баласы заводқа жұмысқа барғысы келгенімен, шешесінің ойы мүлдем басқа. Абысын-ажын алдында әжептәуір беделі бар, келін-кепшіктерді бидайша бөрттіріп, ши жүгеріше бадыратып қуыратын адуын жеңгейдің баласының заводқа барам дегені не сұмдық! Өзі бір атаға қараған ауылдың келін-кепшігін айт деп өргізіп шәйт деп қайырып отырған білгір адамның баласы да мансаптан қашар болар ма! Оның үстіне бұл анау-мынау адам ба, Айша емес пе! Тарихқа белгілі Айша аттас әйелдердің бәрі де атағын шығарып, тіпті артында өзінің жұрт зиярат етіп, айтардай күмбезін де қалдырып кетті ғой. Демек Айша да жалғыз баласына тілік қалдыруы керек.

Айша баласының жанына жақындап келді де, екі алақанын Мұраттың екі жақтауына тіреп тұрып қайта үн қатты:

— Ал баласы күзде шешесіне не әкелер екен, ә?

Мұрат көп ойланып тұрған жоқ, бірден жауап берді:

— Жалақысын әкеледі де, шешесінің алақанына салады.

Баласының қуанышпен айтқан бұл сөзі шешесінің деген жерінен шықпады. Дегенмен ол баласына «ақша дейді ғой, ақша жетеді, осы үйдің иесі де ақшаны аз алмайды, жоғары білім алып, мансап иесі болу керек, сонда жақсы балам бар деймін» деп ашық айтып салды.

Бұдан кейінгі бірнеше күннің ішінде Мұраттың мансап иесі болмауына қоймайтындай етіп, шырмап тастады. Мұратқа шешесі қол сағат әкеліп сыйлады. Оған беріп жатып: «лекциядан кешігіп қалмауың керек» — деді. Ертеңіне алабажақ костюмнің бірін әкеп кигізді. Оның қуықтай шалбарының бүріскен балағы қызыл асықтан келіп, Мұраттың тобығы көрініп тұрды. «Студенттердің қазіргі сәнді киімі осы» деді шешесі.

— Міне, міне ұқсап-ақ қалдың, балам.

Үшінші күні Айша баласының студенттерге ұқсамай тұрған тағы бір нәрсесін толықтырды. Ол аудандық магазиннен бір бума граммофон пластинкасын сатып әкеліп берді. Оның ішінде қиқылдап-шиқылдап, буынып-қабынып ән салатын, ыңылдап жылаған бала дауысындай қыңсылаған ит дауысындай талайлары болды. Студент дегендер биге әуес келеді ғой. Айша осылай баласын студенттерге еліктетемін дегенімен Мұраттың ойынан заводты шығара алмай-ақ қойды.

Осы кезде не қиын, жоғары оқу орнына түсу қиын. Бұған әкенің көмегі болса деп Айша жолдасына әр нәрсені жағалатып көріп еді: «Е, жібер өзін. Қала алыс емес иек астында. Базарға барып бағыңды сына деген. Жұртпен бірге емтихан ұстап көрсін»,— дей салды.

Әкенің баласына осындай көзқараспен қарауы алғаш Айшаны ашуландырып, қабағын шытынатып, мұрнын тыржитып тастап еді, бірақ сен балам үшін ренжіп жүрсің ау деп ол қайта көңіл аудармай қойды. Тіпті дастархан басында Айша осы әңгімені бастаса, ол тамағын ішпей, түрегеп тастап жүріп кететінді шығарды. Содан соң Айша оған айтудан шаршады, енді өзі жүрмек болды.

Айша қарап қалмады. Өзінің арманын ол абысын-ажын арасында да айтты, жекжат-жұрттарға да жеткізді. Не керек, көжедей кеп абысын тәттілі шай ішіп, жылы-жұмсақты жегенде ғана бар болды да, мұндай іс қолынан келмейтін әншейін балалардың мамасы болып шықты. Дегенмен сыралғы ажындардың арасынан Ажар сияқты жөн-жосық білетін адам да табылды. Ол «жатпай-тұрмай біреуді іздемеймісің, қарға тамырлы қазақ емес пе едік, біреудің жиені болмаса, біреудің қарын белес! дегендейін біреуі институттардың қабылдау комиссиясында болып қалуы мүмкін емес пе» деп Айшаға ақыл берді. Бұл әңгіме Айшаға қатты ұнағаны сонша терлеп-тепшіп Ажар екеуі бір самауырын шайды әңгімелесіп отырып, ішіп қойды.

«Қарға тамырлы қазақ» дегендейін, ойдағы-қырдағы, қаладағы-даладағы дос-жаранның бәрін іздестіріп қарап еді, ондай ешкіммен таныс болмады. Жұрттың ісі түседі-ау дейтін қаладағы өзіне таныс кинотеатрдың есепшісіне дейін сұрастырып ешкімнің ыңғайын келтіре алмады. Ақыры жақсылық хабар тағы да сол Ажардың өзінен болды. Бір күні ол арнайы келіп: «сенбі күні кешкі сағат алтыда біздің үйге келе ғой, қаладан бір сый қонақ келеді. Соның жанында институттың қабылдау комиссиясының председателі ерлі-зайыпты Дарқановтар да болады. Басқалар да келеді. Байқас болғайсың, біздің отағасы біліп қалып жүрмесін» деп айтуын айтқанмен қатты таптады.

Сол күні Айша да уәделі сағатта жетті-ау. Келсе қонақтар отырысып қалған екен. Ажар Айшаны қонақтарға таныстырды. Нақ тер алдында самай шашына ақ кіре бастаған, толықша қара кісі отыр. Жанында жұпыны киінген әйелі бар. Бет-әлпеті жаман болмағанымен үстіндегі киіміне қарағанда көзге қораштау көрінеді. «Екі жаман қосылған әрқайда бар, екі жақсы қосылған дәл қайда бар» деген-ау, деп ойлады Айша. Қандай керемет білімді адамның әйелінің сиқын қарашы. Бір ннститутты билеп тұрған мынадай адамның тапқанын үстіне дұрыстап та жапсыра алмаған екен. Тағы да екі кісі бар,олар да айрықша жарқырап киініп отырған жоқ,

Тамақтан кейін шеттегі екі адам да кәнігі саятшы екен, өздерінің басынан кешірген неше түрлі оқиғаларды соғып кетті. Ал Дарқановтың әйелі де орнынан тұрып, верандаға шықты да Ажар үйіндегі кереуетке жабылған шілтерлердің нәзік тоқылғанын, кестенің әрі ұсақ, әрі жиі шаншылғанын ұзақ әңгімелей бастады.

Әңгіме бастайтын сәтті секунд туды. Айша жүрегі алас ұрып, лүпілдей берді. Осы бір азғантай уақыттың ішінде ойын жеткізіп қалуы тиіс. Әрі түсінікті, әрі қысқа айтқаны жөн. Әй бір осындайда естімейтін нәрсені естіп қалатын құлақтар да болушы еді, құдай сондайлардан сақтасын. Айша Дарқановқа қарап асыға-аптыға сөзін бастап кетті:

— Менің балам биыл онжылдық бітіріп, аттестат алды. Әлеке, менің балам сіздің жолыңызды ұстаса қандай жақсы болар еді.

— Менің өткен жолым мақтарлық емес еді,— деп күлімсіреді Дарқанов.

— Ол онша қиындықтан қорқа беретін бала емес. Әлеке соған көз қырыңызды салсаңыз екен. Егер ол сіз сияқты таныс адамның қарауына барса, алаңсыз болар едім. Балам орналасқанша ішкенім ірің, жегенім желім болып, тамағым бойыма тарайтын емес. Соның opналасуына көмектессеңіз екен...

— Жарайды, көмектесейін,— деді Дарқанов,— бірақ менің көмегім не үшін керек, біздің есігіміз жастарға кең ашылған ғой, биылдың өзінде мен жүзге жуық адамды қабылдадым.

Қонақтар дастарқан басына жинала бастады. Дарқановтың әйелі де келді. Айша олардың адрестерін сұрап алды. Бірақ, жазып алмады. Ондай керек нәрсені Айша жазбақ түгіл қайта сұрап та көрген емес. Ондай нәрсе оның миына басқа құйған қатықша жұғатын.

Қонақтан Айша үйіне жүзі жайнап көңілді қайтты. Арманы орындалатын болды, абысын-ажын алдындағы беделі де арта түсетін болды. Абысын дегендер де қайбір дос, олар шайыңды ішкенше ғана. Шыға салып «ойбай-ау, бетім-ау жеңгейдің дастарқанында бес жерде бес-ақ бауырсақ жатты-ау» деседі. Енді міне балам институтқа орналасады, орналаспағанда несі қалды, емтихан председателінің өзін құдай айдап әкеліп, колға берді.

Арада екі-үш күн өтпей-ақ Мұрат конверт сыртындағы адрес бойынша қалаға кетіп бара жатты. Қалай, қалай емес деп Мұраттың документтерін де конверттің ішіне салды Мынадай сөздер жазылған қағаз да бар: «Менің сізге айтқан балам еді, көмектесуіңізді тағы да өтінемін. Ер мойнында қыл арқан шірімес» деген ғой, сізге сенеміз. Сәлеммен Айша».

Мұратқа бүгін ерекше құрмет көрсетілді. Баласының көйлегін Айша (қатып тұрса да) қайта өтектеді. Костюміндегі жабысқан қыл-қыбырды өзі тазалады. Сонсоң баласын есікке дейін шығарып салып тұрып шешесі: «Бұл бағалы хат, балам, әлі Әлекеңнің қандай керемет адам екенін өзін де көресің»,— деді.

Кешіккен сайын шешесі асыға күтті. Екі күннен соң Мұрат келді.

— Сүйінші орналастым,— деді ол шешесін көре салып. Қатты қуанып қалған шешесі тікесінен тік тұрып:

— Әңгімені бастан айт!—деді.

— Әлекең заводқа кеткен екен. Артынан сонда бардым.

— Институтқа де,—деді Айша.

— Жоқ заводта директор екен.

— Пәлі, балам, бәрін бытыстырған екенсің. Ол институтта қабылдау комиссиясының председателі ғой.

— Жоқ қабылдау комиссиясының председателі оның әйелі екен. Ал Әлекең заводқа мені орналастырды. Жақсы қарсы алды. Бірақ заводқа мен Әлекеңнің көмегінсіз де орналаса алатын едім ғой.

Айша жұпыны киінген әйелге қабылдау комиссиясының председательдігі түгіл председательдің әйелі болуды қимап еді. Дегенмен солай болған соң оған Айшаның келісімі керек пе. Айшаның маңдайынан тері бұрқ ете түсіп, екі самайынан ағып жүріп берді. Айша қайтадан төмен қарап кетті. Өңі қарауытып сала берді. Әсіресе бәрінен ұят болғаны кеше мақтанып, көршілерге де, абысын-ажынға да балам институтқа түсетін болды деп сыпылдап еді, көп әуренің аяғы былай болып шықты. Қап, енді қайтті? Сәлден кейін оның ойына бірдеңе түскендей селк етіп:

— Ал, документтерін қайда?—деп сұрады.

— Оны өзіңіз конвертке салып, Әлекеңе берген жоқ па едіңіз.

Айша не дерін білмей отыра кетті...

1961





ТҮТІК АУЗЫНДАҒЫ ТҮЙНЕК

Жартас қаласында ен киын нәрсе не десеңіз жұрттың барлығы ойланбастан «монша» деп жамырап жауап береді. Үйінде шүмектен ыстық су саулап тұрғандар мұнын жайып қайдан білсін. Ал жартастықтар жұма, сенбі, жексенбі күндерді айтпасаңшы деп зарлап жүріп береді. Сондықтан болу керек, жұрт «тойға барсаң бұрын бар, бұрын барсаң орын бар» дегендей елең-алаңнан ерте жүгіреді. Кейде қаңғырлатып кірленін көтеріп бара жатқандар да кездеседі.

Қожанасырдың моласында жар басында жарбиып тұрған осы моншаның қорлығы Мақанға да әбден өтіп еді. ол алты жасар баласын ертіп таң шапағы жармай моншаның алдында болды. Алды моншаның бақылаушысына тие тұрған кезектегілердің арты моншаны айналып кетті. Қыс болса суық сақылдаған сары аяздан пана іздемей тұра алмайсыз, ондай кезде моншаның дәлізіне кірудің өзіне дүниені күшімен тандандырған Қажымұқандай болмаса да, татар балуаны Қажымұраттың күшіндей қуат керек. Мұндай кезекке таласушылардың арасында кім жоқ дейсіз. Басқаларды басып-жаншып, қарап тұрғандарды басып өтіп, ілгерілерін итере тастап, кассаға бара жатқан өңірейген дәңкеуделер де, сәт-сәттің арасынан сынапша сырғып, біреудің қолының біреудің қолтығының астынан бұлтылдап өтіп кетіп жатқан бәкенелер де, үлкендерге үндемей, кішілерге кісімсіп тұрғандар да, ақырын күтейік деген қой аузынан шөп алмас момындар да бар. Жүрегі қысылып, тынысы тарылып түтігіп тұрғандар да, енді-енді кассаға жетем деп тұрған үміткерлер де бар.

Осындай қарбаласта кассирдің де алпыс апасы, жетпіс жездесі келмей тұрмайды. Араға кісі салып олардың да шаруасын бітіру керек. Монша дәлізіндегі осындай оқиғаның куәсі болған Мақан да бір кезде кассаға жақындады-ау.

— Номерге бір билет!

— Уақыты?

— Сегіз.

— Мінекиіңіз.

Мақан шыға беріп билеттің бетіне қараса сағат сегізге емес, жетіге жазылыпты. Мақан кассаға қайта ұмтылды.

— Қайда барасың кимелеп?!

— Қате жазып қойыпты.

— Өй иманың күйсін, өтірік айтасың.

— Иманым бұйырмасын!

Мұндай антқа бергісіз ұшы-қиыры жоқ сөздің біразын естіп өлгенде әрең кассаға жеткен Мақанға кассирдің өзі шатақ салмасы бар ма.

— Өзіңіз айырбастап, өзіңіз шатақ саласыз.

— Апыр-ай, қалай ант-су іш десеңіз де әзірмін.

Кассирдің сояу тырнақ қолдары билетті ала беріп Мақанның сұқ саусағының көбесін сойып өтті. Не де болса «бас жарылса бөрік ішінде, қол сынса жең ішінде» шыдайын деп Мақан үн шығармады. Әйтеуір жөндетіп алғанына қуанды. Бірақ кассирмен арадағы айтысқа біраз уақыт кетіп, сағат сегіз де болып қалды. Уақыт біткенмен номер босамады. Күте-күте бір сағаттың жиырма минуты кетті. Әлден уақытта іштен біреу шықты-ау.

— Азамат, мұныңыз қалай біреудің уақытын...

— Е, мен ішіне құр кіріп шығуға келгем жоқ қой жуынуға келгем.

— Жуынуға бір сағат жетпеді ме?

— Су жоқ.

— Су жоқ, оған не болған.

— Түтік аузына түйнек тұрып қалған:

— Түтік аузында түйнек! О, тоба! Не дейді мына кісі — Мақан да асығыс номерге қойып кетті. Шешініп болған соң шүмекті бұрады. Қуығы тұтылып тұр. Су жоқ. Суды күтумен он бес минут уақыт кетті. Амал нешік, қайта киінуге тура келді. Ол моншашыға, моншашы кезекшіге, кезекші жөндеушіге айтып, ол келіп жөндеп, су жіберіп үлгергенше бір сағаттың тағы жарты сағаты сыртылдап өте шықты. Сонымен қалған он бес минуттың бес минутында Мақан қайта шешініп үлгіріп еді, осы кезде кезекші келіп есікті тоқылдатты.

— Не болып қалды?

— Шығуға әзірленіңіз, он минут уақытыңыз қалды.

— Апыр-ау, біз жаңа жуына бастадық қой.

Кезекші оны естімей кетті. Мақан баласының басына енді су құйып, сабын жаға бергенде есік қайта тоқылдады.

— Тағы не боп қалды?

— Номерді босатыңыз.

— Апыр-ау, біз жуынғанымыз жоқ қой,

— Онда менің жұмысым жоқ.

— Жоқ, мен мұнда номердің ішін көріп қайтуға келгем жоқ.

Нақ осы жерде кезекші қатты кетті. Ол мұндай тәртіпсіздікпен келісе алмайтынын, көмекке адам шақыратынын кесіп айтты.

— Егер қазір шықпасаңыз, милиция шақырам...

Miнe, қызық, керек болса! Өз ақшаңа заңды бұзды, қылмысты болды, сөйтіп милицияға түсті деген атты сатып алу қандай қорлық. Кезекші бақырып, ойбайға атын қосты. Моншашымен Мақан дауласып жатқанда жағылған сабыннан көзі ашып кеткен баласы бақырып жіберді. Іштен баласы мен Мақан сыртта моншашы айқайлап монша іші тау жаңғырыққандай болды. Ақыры баласын киіндірмек болғанда «жуынбай кетпеймін» деп баласы әлек салды. Өстіп Мақан өз ақшасына қорлық сатып алып сыртқа беттеді. Ол монша меңгерушісін іздеп еді, мұндай қорек кезде меңгеруші табыла ма, ол «бәрін жөнге салып» үйінде ұйықтап жатқан болып шықты. Сонымен Мақан шаршап-шалдығып, шағым кітабын зорға сұрап алды... Монша саяхаты жоқ, ғапу етіңіздер монша саясаты осылай аяқталды.

Аздан кейін баласының басының суы кеппеген Мақан ызаға булығып, баласын жетектеп бара жатты. Шамасы енді «үйдегі кірленді құдай аман қылсын» деп бара жатса керек. Ие мынандай болса моншаңыз бар болсын, үйдегі кірлендер аман болсын. Шіркін — темір дәуірінен бері адамға адал кызмет етін келе жатқан қайран кірлен десеңізші!

1957





БҮЛДІРГЕННІҢ ДӘМІ

Артель председателінің тырысқақ орынбасары Көсебай сәті түсіп, ойда жоқта бастық бола қалғалы Дабектің де мінезі өзгеріп кетті. Басқаны қайдам, ол коллективтің ең жақын жолдасы менімен қатынасын сиретті. Өйткені, менің қу ауызым тыныш таппайды да, кейде көрген-білгенімді, естігенімді ел құсап ішіме тығып безбүйректеніп жүре алмай, жарылған қарыннан төгілген айрандай жарқ еткізіп жария етіп жіберетін жаман әдетім бар. Білгенімді ішімнен шығарсам, яғни тәптіштеп, тігісіп жатқызып тұрып біреуге айтсам, сонда ішім босап, жаным жай тауып қалатындай боламын. Оның үстіне тек көргенімді айтып қою ма, кейде оны кәдімгі маған бір шен беретіндей жиналыстарда ұзақ-ұзақ сөйлеп шұбыртып жөнелетінімді қайтерсің. Әрине қолтығына мұқаба қысқысы келетін, мансап атаулыдан үміткер кісіге менің бұл мінезім оғаштау-ақ. Несін айтасыз, оны кейін сезіп қор болдық қой. Егер бұрын білсем, әттең.., Әттең тіліме тыйым салар едім.

Сонымен айтайын дегенім Дабектің менен безуі еді ғой. Бекер обалы не, ол менен ә дегеннен іргесін аулақ салған жоқ. Ішек-қарнымызға дейін араласып кеткенбіз: Демек салған жерден Дікең пышақ кескендей тыйылса онда көзге не болып көрінбек? Ол «ал қолыңа мылтығыңды, енді атысамын» дегендей болып шықпай ма? Сондықтан Дабек қоянды қолға үйреткен кісідей маған жайлап келді. Әуелі келуін азайтып жүрді де, кейін ат ізін сирек салын, аяғын сиыр құйымшақтатып сұйылып кете барды. Қызмет орнында кездескенде бұрын от басын — әйелімді, бала-шағамды, шешемді, ағайын-туғанымның, бәрінің дені-қарнының саулығын, малы-басының амандығын, кейбірінің буынының сырқырамасын, енді бірінің басының сақинасын жаттап алғандай тізіп жөнелуші еді. Кейін Дікең алдымен ағайын-туғанды, сонан соң шешемді сұрауын қойып, әйелімді, бала-шағамды ғана атап біраз жүрді. Енді біршама уақыт өткеннен соң әйелімнің де, бала-шағамның да ішек-қарны оған керек болмай, бауыры беріш болып қала берді де, өзіме, соқа басыма «амансың баны?» арнап айтып өтуге көшті. Үйренген қу аузым бірде мұны оған айтып қалғанда ол: «Космос заманы» деді. Несі бар, асығыс космос заманы! Заман ағымына қарамай безектен ілесу оңай дейсіз бе? Басқа дүние сонау Айдан жансыз нәрсенің берген хабары көзді ашып жұмғанша алдыңа келіп топ-топ түсіп жатқанда, жаны бар, жұмыр басты пенде — Дабек сенін жаныңда — біреудің малы-басын санап, соның бас-сирағын жеп жілігін мұжитындай шұбатып тұруының керегі бар ма? Жұлдыздай ағып кетуі тиіс. Дұрыс-ақ!

Ал енді біраз уақыт өткен соң Дабек жастай өсіп кеткен қариын бақсының дорбасындай бөлек-салақ қылып жанымнан ете беріп, басын изеуге ғана мұршасы кететін болды. Қайтесің, космос заманы! Космос жылдамдығы. Айдан хабар екі минутта келіп жатқанда...

Космос заманы! Осы космос жылдамдығы қазір бәрін билеп бара ма қалай? Біздің артельдің бастығы Көсебайға бүлдірген дәмін үйреткен де осы космос заманы, космос жылдамдығы. Жақсы жолдасымнан айырып, маған зорға амандасатын еткен де осы космос жылдамдығы. Былай қарағанда қызық та емес пе!?

Шешек шыққан адамдай маған мүлдем жолауды қойған Дабек бір күні біздің үйге келе жатыр. Сонау айланбадан-ақ көзіме оттай басылды. Әп бәлем деп ойладым мен, космос жылдамдығы бүгелек қуған жылқыдай өзін біздің үйге де қуып әкеле жатыр екен ғой. Ал қолындағысы несі екен? Екі жағына теңдеп алғаны шелек пе, немене өзі. Біздің үйге оны қуып әкеле жатқан күш нақ осы шелекте шығар. Сиқырлы шелек болмаған еді мұнысы. Ия, нағыз шелек. Кәдімгі құдықтан су әкелетін үйдің босағасын бермейтін қаңылтыр ақ шелек! Miнe қызық керек болса! Өзі мені көретін емес. Бір ғасыр өмір сүрген ақ теректің түбіне жасырына қалдым. Космос заманының жылдамдығымен оны бір қапылыста бас салмақ болдым. Дабек қары жуан болғанымен жасында ит тиген бе әйтеуір ши борбайлау. Кішкентай қамыт аяғы майысып зорға келеді. Шамасы қолындағы шелек бос болмауы керек. Терек қалқасында сәл тұрып, енді келіп қалған боларсың бәлем дей беріп аңырып қалдым. Дабек жер жұтқандай зым-зия. Кім біледі, космос жылдамдығы...

Біраз аңырып тұрдым. Жолдағы үйлерді ойластырып шықтым. Не болса да оны іздеуге кірістім. Ауыл үйміз ғой, жолдан әуелі Оразбайдың, сонан соң Ермекбайдың үйіне кірдім. Оларда Дабек болмады. Кәдімгідей артельдегі менен кейінгі оның ең жақын дейтін достары осы екеуі болатын. Енді мұның арғы жағында Көсебайдың үйі. Ол артельдің бастығы. Оған ол бармаса керекті. Өйткені мен білетін кездері ол онымен бірер рет әлдебіреулердің үйінде кездесіп, аздап карта ойнағанын естігенмін. Ол шақта Көсебай орынбасар еді, артельдің председателімен бүтін күлшеге таласып алакөз болатын. Сондықтан кейде менің әлі күнге қақталмаған, балбыраған жұмсақ қолымды отқа көсегісі келіп тұратын. Осы пиғылын білгендіктен көп жайларда одан аулақ жүруді жек көретінмін. Кейде орынбасар болған соң амалсыз иіліп, сөзінің керегін алып кете баратын едім.

Менің қу аузым тыныш таба ма, кейде председательді сынап жібермей тұра алмаймын. Өйткені «Еркін бетін бар, жүзін бар демейді, жігіт-ақ» деген мақтауды әлсін-әлі естігім келіп тұрады. Ондай күндері ертеңіне-ақ Көсебай мені шақырып, жібектей жұмсақ амандасып, «керегің болса сұрап, менен алып тұрсаңшы» дейді. Мен рахмет айтып шығып кетемін. Сөйтіп жүрген Көсебайды сыртынан Дабек те сыпыртып жамандаушы еді. Тіпті екі-үш жерде ақшамды ұтып алды деп балағаттап та жіберді. Бірақ ол кездері, бір әттегенайы, Көсебайдың Дабекті ұтқанын, әлде Дабектің Көсебайға ұтылғанын есіме алмаппын. Сөйткен Дабекті Көсебайдың үйіне қуалаған әлденедей қойып кетеді деп қайдан ойламақпын. Біздің үй деп адасып жүрмесін, қайдан білемін.

Шынымен Көсебайдың үйіне беттедім. Ауыл үйміз ғой, несі бар, бұрын бармасам бүгін барармын. Тіпті ауылдың басқа бөлегінде тұратын Дабек екі балағы далбаңдап, бақайшағы майысып, тәлтіректеп қолындағы жүгімен кіріп кеткенде іргеде тұрған маған не жоқ.

Бригадирдің артельдің бастығында жұмысы болмаушы ма еді, Көсебайдың үйіне не болса ол болсын көзді жұмып қойып кеттім, ас үйде әлдеқалай абыржыған сөздер жыпылдақ еріндерден сыпылдап айтылып жатыр екен:

— Апыр-ау, Дабек мұның не?— дейді Көсебай аузында бірдеме бар ма, сөзді бұзып айтып.

— Өзіңіз құлақ қағыс қылған соң...

— Ұйбай-ау, әлгі оқудағы балаға деп едік. Өзіміз-ақ алатын едік қой. — Көсебайдың әйелі Нақанның даусы әлдеқалай әдеттегі тарқылдақ, тантықтықтан айрылып, май жаққан нандай жұмсап қалыпты. Бұл жерде Дабектің сөзі аяқталмай мен үстеріне кіріп бардым:

— Космос заманы ғой. Беретін болған соң тез өзім әкеліп тастай салайын дедім. Қиналатын түк жоқ...

Әрине менің ойда жоқта Көсебайдың ас үйіне кіріп баруым тіпті-ақ орынсыз болды. Мен:

— Дабек біздің үй...— дей берін едім оны Дікең тыңдар да емес, өзімді әжептеуір адаммын деп жүрсем де көзіне ілмеді. Екі тышқан көзі жылтыңдап, тік түрегеп тұратын қалың қара шашы жалпылдап Көсебайдың тобан аяқ қатынына әлде нелерді айтып жатыр. Жаңағы қолындағысы шынымен екі шелек екен. Екеуінің іші де толған сиыр бүлдірген — құлпынай. Нақ осы жерде тамағымның бала күннен бергі фаренгиті ұстап, жыбырлап жөтеліп жібергенім. Жөтелгенім қаттылау ма, әлде кіргенім оғаштау ма, о жағын қайдам, әйтеуір анық бай« қағаным, мені енді ғана көрген Дабектің пісірген темірдей өңі қоңырайып, пора-пора болып терлеп жүріп бергені. Тіпті әлгі құрғырдың құйылғаны сонша Дабек орамалы түскірді іздемей, жеңімен сүртінді.

Нақ осы жерде — ас үйде Көсебайдың өзінің де тұрғанын енді байқадым. Екі шенгелі толған бүлдірген. Күбіртке ме, күс пе, әлде одан да басқа бір пәле түскендіктен мұжылған тырнақтары бар, құныс болған кісінің беліндей бүкір саусақтарының арасынан құлпынайдың шырыны қызарып ағып тур. Мүйізді қалың әйнек салған отсыз екі көзі маған қарап шарасынан шығып барады. Тінті әншейінде бір жағына бастыра тарағандықтан біреу тақия киген, енді біреу парик киген деп жүретін он тал шашы басындағы ала шабырын жаба алмай жалбырап екі самайына түсіп кетіпті. Екі ұрты бұлтияды, шамасы онда да бүлдірген. Әрине қандай жолмен келіп, кімнің аузында тұрғанын бүлдірген байғұс қайдан білсін...

Бүлдірген ауыз таңдамайды. Бүлдіргенге ауыздың бәрі бір. Ол жырық ауыздан түсіп қалып көрген емес. Керісінше жыртық ауыз да бүлдіргеннен түскен жоқ. Мынау қып-қызыл торламаланып тұр, тым әдемі екен, маған лайық емес екен демейді. Қайта бip жағынан шырынын жұтып, жыртық жағынан шығарып тастау бүтін ауыздан гөрі оған түсетін көрінеді. Баз бірде ғана байқаусызда жырық жағынан ауыздағы шырын тамып кетіп аппақ көйлектерді қып-қызыл ала қылғаны болмаса, басқа одан келер кемшілік жоқ. Ал, Көсебайдың «и, кіл саусақтары бүлдіргеннің біреуін шашау шығармай шеңгелдеп тұрғанда, бүтін ауыз бірін жерге түсіріп жын ұрып па? Бірақ бір қызығы Көсебайдың ауызы бүлдіргеннің біз білмейтін бір ерекше қасиетін сезетіндей. Өйткені ол оны жұтқыншаққа жібермей, бұлтаңдатып өзінде ұстап тұр. Соған қарағанда ол сіздер мен біз білетін дәм емес болса керек. Әлде армян коньягінің, әлде қазақтың киіз үйде ыстап-сүрлеген қазы-қартасының дәмі сияқты тілді үйіретін бірдемесі бар-ау деймін. Әйтеуір ауыздан шығарғысы келмейтін бір сиқырлы дәм таңдайға татып бара жатқандай. Борсықтың сирағындай быртық саусақтарын салып, маған амандаспай Нақанның аранды ауызға көмейлеп тығуынан менің де сілекей бездерім өнер көрсетіп, аузымнан су ағып жүріп бермесі бар ма? Қап, бәле-ай! Ол тамсанып-тамсанып қалғанда мен сілекейімді жұта бердім.

Аузы босады білем, әлден уақытта Көсебай шеңгелінде бүлдірген уыстаған қалпы Дабекке қарап:

— Дабек отырсаңшы,— деп орындық ұсынды. Маған үндеген жоқ. Meн өзіме орындық ұсынбағанына бұл жолы ренжімедім де. Оның есесіне Дабек:

— Еркін отырсын да,— деп мыңқ ете түсті. Оның танауының астынан дыбдырлай сөйлеуі маған сен пәле болдың ғой дегендей тиді. Мен тұра жөнелдім. Екі уысында бүлдірген, төсегіне отырып қойған баладай тыржиып Көсебай тұрды, терін немен сүртерін білмей мен шыға бергенде құтылдым ба дегендей, Дабек орындыққа сылық отыра кетті.

Космос заманының жылдамдығы айдап бұдан кейін де Дабектің Көсебай үйіне келіп жүргенін талай көрдім. Енді мен оған дұрыс амандаспады деп өкпелемейтін болдым.

Уақыт зымырап өте берді. Космос заманы, космос жылдамдығы... Нақ осындай бір күні басқарманың мәжілісі өтіп жатты. Күн тәртібінде жаңа біткен төрт бөлмелі үйді кімге беру туралы мәселе екен. Не де болса семьясы ен көп біреу алсын десті ұсыныс бергендер. Басқарма мүшелері әрқайсысы әркімнің атын атап отырды. Іріктеле келіп, үйге таласта, екі кісінің ғана аты қалды. Сол кезде төрде отырған Көсебай орнынан тұрды. Ол әдеттегідей сөйлердің алдында тыржиды. Екі көзі Дабекте. Сонан соң кемдеу жаратылған тұқыл иегін оң қолының бүкір саусақтарымен бір сүртіп, тілін бұлғаңдатып екі ұртына кезек жүгіртті. Тамсанып-тамсанып алды. Жұтқынды. Тағы қайталады. Маған ол Дабектің бетінен бүлдіргеннің суретін көріп тұрғандай елестеді. Содан отырғандарға көз тоқтатпай, бұрышқа қарап сөйледі:

— Космос заманы! Болар болмас нәрсемен уақыт өткізіп отырамыз ба? Мұны космос жылдамдығымен шешейік. Үйді Дабек алсын.

Басқарма мүшелерінен әлде кім сөйлеуге ыңғайланып келе жатқанда ол өкіректеп кетті:

— Космос дәуірінде отырамыз ба кешке дейін. Осымен доғаралық,— деп даусын көтере айтты да, ол тағы жұтқынып-жұтқынып қойды. Маған оның аузында сонау бір күнгі бүлдіргеннің сиқырлы дәмі тұрғандай көрінді.

1968





ДАУКЕС

Дәлізден тарс-тұрс жүріс естілді де, есік шалқасынан ашылып, қабырғаға қатты соғылды. Қабырғаға маңдайы тиген есік қайта беттегенде оны ашқан адам қабырғаға қайта жаныштап, нығарлап, екі-үш рет сілкіп-сілкіп алды. Есігі құрғыр «ағатай-ай, қояйын» демеді, кісінің ашуын ұқпай сықыр-сықыр етіп, міз бақпай қатып қалды. Есікпен төбелесе кірген адам сол аяғын табалдырыққа сала беріп, кезеңнен жауды көрген пулеметше дыбдырлап сөйлеп қоя берді. Ол екінші аяғын тартып алғанда аяқтай бөлмені аударып тастай жаздап, бақырып шақырып азан-қазан қылды. Отырғандардың шақшадай басы шарадай болып, бозарысып, қуарысып, орындарынан тұрып дүрлігіп кетті.

Алмалық әлеуметтік қамсыздандыру бөлімінін, қызметкерлері де талай тас шайнап, мұз бүріккендерді көріп еді, бірақ мына сияқты зікір салған бақсыдай аузынан жынын төккен адамды көргені жоқ еді. Ол бөлімдегінің, әрқайсысының жанына барып жеке-жеке төнді:

— Мен әлі сендерге көрсетемін. Бәріңнің үстіңнен қызыл судай жүріп өтем. Сендер түгіл мен Анненковтың да әкесін танытқан осы көкең болатын. Әкелеріңді танымай жүр екенсіңдер!

Ол тыным таппады. Оттығына көмір түскен сары самауырша бажылдап-шажылдап барады. Бұл пенсия даулаушы Сиркеевтің қамсыздандыру бөліміндегі кезекті ұрыстардың бірі ғана еді.

Шынын айтсақ Сиркеевтің өзі артист, адам. Ол әлеуметтік қамсыздандыру бөліміне келген сайын әртүрлі роль ойнап кетеді. Бір күні таяқ сүйретіп, ақсай басып келсе, енді бірде жақ жүні үрпиіп, базардың делдалдарындай жылпыңдап келеді. Енді бір күні ойбай салып өкіріп келсе, тағы бірде құртатынын, үйтетінін айтып көпіріп келеді. Не керек. Сиркеевте өнер көп. Бірақ оның өнері қамсыздандыру бөлімінен аспай, қайран талант қор болып бара жатыр! Алда шіркін, ішті тескен артистік өнер-ай десеңізші!

Сиркеевті құтыртып, қолды аяққа тұрғызбайтын бір күш бар. Ол оған 1935 жылы берілген бір жапырақ қағаз. Бұл қағазды ағайынды Шуашбаевтар мен Давыщенко «Сиркеев қызыл партизан болып еді-мыс» деп жазып берген екен. Міне, бұл шақта ол осы бір жапырақ қағаздың бетіне бір қараса болды, аккумулятордан от алған мотордай күшейіп, қызыл партизан болып шығады. Сөйтіп өрісі Москва, берісі қаладағы әрбір бөлімге дейін жар салып, жарғақ құлағы жастыққа тимейді. Дау даулайды. Өзіне де, өзгелерге де тыныштық жоқ.

Айтудың да айтуы бар, бірақ ешкім Сиркеевтей айта алмайды. Жазудың да жазуы бар, бірақ ешкім Сиркеевтей жаза алмайды. Оның жұрттан асқан шешен, ел бастаған көсем болып көрінгісі келетінінің бәрі де бір қу құлқынның қамы. Шіркін, отқа-суға салған қу тамақ!

Елу сегізінші жылға дейін Сиркеев 42 сом әскери пен¬сия алатын. Мұнысы дұрыс та сияқты еді. Бірақ аран ашылғанда амал не, бір күні әлде қалай тұманды ой билеп оның пенсияны көбейткісі келді. Нақ сол кезде оған әлгі бір жапырақ қағаз Алатаудай медет болды, қалалық советке қос құлаш арызды қойып қалды.

Міне қызық! Сиркеевтің шешендігі мен «жазушылығы», арамызда белгісіз болын жүрген артистік таланты осы арадан басталды. «Мен қызыл партизанмын, мен черкасшылар қорғанысына қатыстым, мен Мамонтовтың қарауында болдым» деп ол өзін азамат соғысының ардагері, атақты адамы етіп көрсетпек болды. Кім біледі жасы келген адам, өтірік айтпас, мүмкін болса, болған шығар десті қалалық советтегілер. Тексеріп кеп қалды. Шіп шикі, иі қанбаған өтірік болып шықты бәрі де. Сиркеев дербес пенсия алуға жатпады. Ол он жетінші жылы он төрт жаста екен. Ал документтерді ақтара қарап, аударыстырғанда Сиркеев 1920 жылдың май айынан бастап үйі айдай Қызыл Армияда болған да, жасы жетпегендіктен шығарылып тасталған. Ал Мамонтовтың қарауында болдым дегені өзінін құдай берген мамандығы — өтірікшіліктен туған, өйткені Мамонтов одан екі жыл бұрын қайтыс болған.

1957 жылы қалалық совет атқару комитеті осыларды анықтап, оған дербес пенсия бермеу жөнінде ұйғарымға келді. Ол қайта жазып кеп жіберді. Не жазбады дейсіз онда. Черкасшылар қорғанысында оқты бораттым, атыс салдым, талай жауды тырағайлата қудым деп басталған арыз ардагерлер дәрежесіне дейін көтеріліп кетті. Тағы да баяғы өтірігіне басты. Тағы тексеру жүріп, бұл жолы үлкенірек комиссия жұмыс істеп, арыз тағы қаралды. Өтірік өрге баспады. Тағы арыз жазылды. 1958 жылдың 19 февралі күні қалалық совет бұрынғы қаулыларын күшінде қалдырды. «Өтірігіңізге береке бермесін» деп тілек білдірді,

Арада бес ай өтіп, арыз ескіре бастағанда Сиркеев арызын қайта жаңғыртты. Бұл жолы көктен сұрағаны жерден табылып, оның арызынан әбден ығыр болғандар жергілікті дербес пенсия беруге қаулы алып келіп қалдым. Сәті түсейін десе қиын емес екен, үрлей білсе, өтіріктің оты да маздап тұрып жанады екен. Қоймай жүйрік өтірікті өрге бастырған Сиркеев үйге келіп төбеге түкіріп жатып алды. Үйге ай сайын келген 60 сомды алғанда ол көзі күлмеңдеп, баяғы бір жапырақ қағаздың күшін бар құдіреттен артық.көрді. Оған қараса болды-ақ қару асынып, мұздай темір құрсанған қып-қызыл партизан болып шыға берді.

Сиркеев қызыл партизан болып, алақанына түкіріп жүргенде келесі жылдың күзінде бір күні ақша келуін сап тоқтатты. Қате төленген ақша берілмейтін болды. Азамат соғысының ардагерлері өтіріктің бір тұтам құйрығын жұлып алды. Осыдан былай Сиркеев арызды черкас қорғанысында атылған оқтан да көбейтіп, Лепсінің қаңтардағы қарындай боратты. Оның арызы бұрнағы декабрінде, былтырғы жылдың февралінде мартында, биылғы жылдың февралінде, мартында қаралды. Қысқасы, Сиркеев қалалық совет атқару комитетіне жұмыс тауып берді. Кім біледі егер Сиркеев болмаса олар қарап отырар ма еді, қайтер еді. Мұның арасында даукес арызы талайға жүк болып, біраз адам тексерумен айналысты. Осы кезде ол тағы да қиыннан қиыстырып, ащы күйді түптеп тартып қайдағы-жайдағыны жазып жатса керек.

Даукестің арызы берген сайын қаралады. Бірақ бір қызығы нәтижесі қаралмайды? Бәрін істетіп жүрген қу құлқын деп кешіре сала ма екен әлде?

Алда қу құлқын-ай!

1968





ШОЛЖЫҢ

Ызбаркүл көзін ашқанда бөлменің іші жарқырап тұр екен. Оңтүстік жақтағы қатар екі терезенің шығыс жағындағысынан еденге күн түсе бастапты. Ол өзі біреу оятып жіберді ме деген оймен ұйқылы-ояу көзін үйдің ішіне бір тастап алып, сөйлей жөнелді.

— Тамағыңды ішіп кете бермейсің бе, кішкентай да болса жаның ашымайды, түнімен ұйықтай алмай шыққанымды білесің.

Осыны айтқан соң Ызбаркүл уһлеп-аһлап алды да, серіппелі төсекті бір солқ еткізіп аунап түсті.

Босаңбай-ай, аяқ жағымның көрпесін тұйықтап, қымтай кетші, денем жіпсіп жатыр.

Ол жамылып жатқан шәйі көрпесін басына қарай тарта түсті. Көсіліп жатқан аяғы сойдаң етіп көрпеден шығып кетіп еді, екі езуі көпіршіп жүріп берді.

— Үйдің іші әбден тозып бітті. Басқа тартсақ аяққа, аяққа тартсақ басқа жетпей жатқан көрпенің сиқы мынау.

Босаңбай келіп көрпенің аяғын тұйықтап, жан-жағын қымтап, енді шыққалы бара жатыр еді, Ызбаркүлдің тағы да дыбысы шықты:

— Үй емес қой бұл, үңгір! Бүйірімнен ұстап қалды. Босаңбай-ей, менің үстіме қасқыр ішігіңді алып жаба кетші.

Босаңбай қасқыр ішікті алып жапты. Сонан соң жазу столының үстіндегі «Қазбегін» ашып, қорап ішінен бір шылым алып тартты. Босаңбай есіктен шығып бара жатқанда-ақ Ызбаркүлдің қор ете түскен дыбысы шықты.

Босаңбай түскі тамаққа қайта айналып соққанда Ызбаркүл өлі түрегеле қоймаған екен. Дегенмен көзі жыртиып ашылысымен сөйлей бастайтын ескі әдеті бойынша:

— Бұл қайсысың, есікті жырпылдатып тыныштық бермедіңдер, бір сасық тер жөнді шықпай-ақ қойды,— деді. Ол басын сәл көтеріп қарап үйге кірген Босаңбай екенін аңғарды,

— Босеке келіп қалдың ба, ана киімілгіштің ішінен маған желең әперіп жіберші. Несіне қарай қалдың, егер сен маған жаман көзіңмен қарайтын болсаң орнымнан тұрмай қоямын. Ескі шаншуым бар екенін өзің білесін ғой.

Босаңбай қарақошқылданған шекесінің терін сүртіп, қарнын зорға өңгеріп, шермиіп киімілгіштің жанына келді. Оны аша беріп еді, қақпағы шиқ ете түсті. Төсек жақтан Ызбаркүлдің жақтырмаған даусы естілді. Қақпақ ашылғанда ілулі тұрған желең көрінбеді.

— Ызаш, ілулі тұрған желең жоқ,— деді Босаңбай тағы не бұйырасың дегендей, аларған қой кездерінің қиығын Ызбаркүлге тастап. Оның дауысынан әлдеқандай әлсіздік байқалады,

— Әлгі Күләйім қайда, қайда екен, жаның тынса да, жағың тынбайды. Адамды қақсата береді.айтқызбай істемейді. Бір пысық адам алу керек еді, өзі бір істеген ісі өнбейтін, бір істі ойындағыдай істемейтін неме. Күләйім-ей!..

Босаңбай денесінің бәрімен бұрылды да, жуан дауысы мен:

— Сен маған айтсаңшы, Күләйім күл шығарып жүр,— деді.

Ызбаркүл Күләйімді жазықсыздан жазықсыз тағы бір жазғырып алды.

— Түске дейін не бітірген оңбаған, ұйқысы бір қанбайды осының. Сен желеңді киімілгіштің табанынан қарасаңшы, еңкеймейсің ғой, ішіңнен бірдеме тіреп тұр ма?

Босаңбай еңкейіп, одан ыңғайы келіңкіремеген соң жүресінен отырып қарады. Мамық төсекте оны байқап, жантайып жатқан Ызбаркүл:

Түу, болар болмас нәрсеге отырып алғаның-ай,— деп реніш білдірді. Киімілгіштің ішінде желеңнің аз болса бір бесеуі жатыр. Бәрі кіршіксіз таза, тегіс өтектелген, мұқият бүктелген. Ол қайсысын аларын білмеді. Апырай деп ойлады ол, біздің, Ызбаркүл көйлекке бай екен ғой. Менің алатын ақым осыншама жібек желеңдерден де артылып қалады, ә? Ал көйлек дегенің қанша, креп-де-шин, креп-жоржет, креп-еатин, креп-москва... Масаты, мақпал көйлектерді қара. Қайсысын алсам екен?

Босаңбай шеттегі біреуін алып, екі тізесін басып, зорға тұра келгенде қолындағы шәйі желең жерге сусып түсіп кетті. Ол оны еңкейіп алып, ұмыр-жұмыр ұстаған күйінде Ызбаркүлге апарды. Ызбаркүлдің қабағы шытылып шыға келді:

— Бұл дүние ғой, дүниеге осылай қарамас болар. Мұны мыж-мыж қылып қалай кием. Апарып тастап,басқа біреуін...

Босаңбай қалың қабағы салыңқыланып, киімілгішке қарай қайта бұрылды. Арт жағынан көрінген күжірейген желкесінен жылтыраған тер байқала қалды. Шүйдесі күжірейіп, құйқасы да көп адамда бола бермейтін өтe қалың майлы құйқа екенін бірден танытты. Ол шәйі желенді орнына тастады да, оған таяу қойылған масаты желенді алып, Ызбаркүлге беттеді. Ызбаркүлдің тарбақ мұрнының кейкі тұмсығы тыржың ете түсті де, екі бетінің ұшы дамылсыз жыбырлап кетті. Жұп-жұқа шытынаған терісі шықшыт, желке, төбеден жиналып, қабағына келіп тас түйіліп тұрып қалды. Оның даусы өз жанын жеп, жарықшақтанып шықты:

Босеке-ау, шілденің күнінде, мұның не, қалың желеңді...

— Е, ескі шаншуың болған соң.

— Босеке-ау, білетін уақытың болды ғой. Ішімнің іш аурудан қалған ыстығы бар емес пе!?

Босаңбай сәл аңтарылып тұрды да, үлкен ала көзін бадырайтып Ызбаркүлге қарады. Ызбаркүл ыржиған болып, тісін бір көрсетті. Сонан соң балаларша аузын бұртитып:

— Босеке, басқа біреуін,— деді.

Босекең киімілгішке қайта келіп, қытай шәйісінен тігілген бір жұқалтанын қосқолдап Ызбаркүлдің алдына әкелді. Ол желеңді жұбайыма ұсына беріп, автолы таусылғандықтан подшипнигі ағып-еріп бара жатқан трактор жүрістес «суырма» қалта сағатын ышқырынан ышқына тартып зорға суырып алып қарады. Сонан соң:

— Мә, жұқасын киіп, енді «есекжемің» шығып қалмасын,— деді де, есікке беттей берді. Осы сәтте де Ызбаркүлдің «Босеке» деген дауысы жарықшақтанып тағы бір естіліп қалып еді, оған Босаңбайдың қарауға мұршасы да болмады. Өйткені қазір жақын колхозға барып келе қоятын машина оны тосып тұр еді. Ал Ызбаркүл «Босеке» деген сөзінен кейінгісін ол естімесе де, аузына келген соң іркіп қала алмай, «сандықтан жұмсақ сүлгінің бірін әперіп жіберші, терімді құрғатайын» деп айтып жіберді. Ызбаркүл Босекеңнің қайрылмай кеткенін сәл ауырсынын қалды. Ақыры одан қайыр кеткен соң Күләйімді шақырды:

— Күләйім, ей, Күләйім, бермен кел!

Күләйімнің қолы бұл кезде тіпті де бос емес болатын.

Сұңғақ бойында қармақ шаншым еті жоқ, аққұба әдемі қыз жалғыз өзі жаңа ғана аудандық өнеркәсіп комбинатынан әкеліп түсіріп кеткен бір тоннадай ағаш отынды тездетіп сарайға тасып жүр еді. Іштен шолжың жеңгенің дауысын естіп кіріп, есік алдына тұра қалды.

— Елдің сендей үй қызметкерлері отынымен кіріп, күлімен шығады. Сен болсаң бір манап, үнемі көше қыдырумен жүресін.

— Me...

— Қой әрі, менің әлгі жұмсақ сүлгімді, шәркейімді әкеп қойшы. Едені құрғыр да тап-тастай суық, Аяғың тиіп кетсе, суығы шекеңнен шығады.

Ол кебістің басын іліп кроваттан түсіп, енді диванға жантайды.

— Қап, телефонның алыс қалғанын қарашы. Күләйім, анау телефонды айналдырып, маған трубканы әперіп жіберші.

Күләйім келіп телефон жанына тұрды.

— Айта беріңіз.

— Бір, бес, сегіз, сегіз. Енді бере тұр. Өзін бара бер^ ары. Аман ба, қайным? Менің тіккізген әлгі жаман, қап көйлегім бітті ме? Бітсе әкеп бере сал. Ақшасын дейсің бе? Ағаңның атына жаза сал. Я, я, айтқандай ұмытып барады екенмін-ау, сендерде автомашинаның жасыл сыры... Жоқ дейсіз бе, е, ағаң айтып па еді. Ендеше, қайным-ау, жүрегіміз қарайып өлетін болдық қой. Құр шай мем құр нан. Жұмсартатын бірдеме болса. Ойбай, бетім-ау, бір ошарлы жанға оның не болады, келімді-кетімді кісіні қайтесің. Олар мені іздеп келмейді, Босекеңе келеді ғой. Қырық... я, үш-төрт күнге жетер. Ұмытып барады екенмін ау, киімілгіш ескіріп кетті. Ескінің деймісің? Аларсың, Пес айдап бері ескірмеді деймісің. Сон-соң бір тәуірін. Ағаңның мойнына жаза сал. Он жеті мың дейсің бе, он жеті мың түгіл, он жеті жүз болса да. Ал, қайным, сені тосамын, шай қайнап тұр. А? Е, ол да болады.

Сәлден кейін-ақ қақпа алдында дүрілдеген машина қораға кіріп тоқтады. Машина үстінде жаңа киімілгіш, оның ішінде жетпіс желбіршек салған, қырық жерден қатарған, әлде қос етекті, әлде он етекті жасыл мақпал көйлек тігулі тұр.

— Мінекейіңіз, жеңгей, айтқаныңыздың бәрі әзір. Май деп едіңіз ол да келді. Әттең мен директор емеспін, әйтпесе, жеңеше, бір сіздің көңілінізді табар едім.

— Онда, оны мен Босекеңе білдірейін, жасыл сыр тауып бере алмадың ғой.

— Рахмет, жеңеше, онда бәрі...

— Е, қайным, асықпа, «сый қылсаң, сыпыра қыл» деген емес пе! Сен тұрғанда жүкті мен түсірем бе? Сені құдайдан неге тіледік,,.

Босекең бүгін кеңседен ерекше көңілді қайтты. Көңілі келмей қайтсін бүгін құлағы бір тыншитын болды. Әуелгі күні Ызбаркүл жасыл масатыдан аудандық өнеркәсіп комбинатыма көйлек заказ бергелі үйдегі әңгіменің барлығы осы бір көйлегі құрғырға келіп тіреле беретін болды. «Машинаңды боят, жақсы әйелдің мінетін машинасының бәрінің түсі көйлегіне қарай өзгеріп тұрады»,— деп мазалап бітірді. Әсіресе, жаныңнан отырын алып, дұрыс болса да, бұрыс болса да бірдеңені айтып құлағына тыныштық бермей мылжыңдай берсе, көргенде көресіні әйелден көресің. Сондықтан да бүгін Босаңбай бар жұмысын қойып, осы «машина сырлату» деген әйел алдындағы жауапты жұмысымен айналысты. Ол ауданға тану А. қаласымен байланыс жасап көріп еді, онда керекті бояу табылмады. Сонан соң Т. қаласымен хабарласып көрді, олар ертең кешке дейін қолма-қол ақшаға машинаны бояп беретін болды. Міне, бүгін бұдан көңілі тынғандай болған Босекең үйге кіре берді. Ол келгенде Ызбаркүл желеңін жамылып, айна алдына бара беpiп еді. Ол тырс етіп ашылған есік дауысынан селк еткендей болды да, Босаңбайға тұра жүгіріп мойнына асылды.

— Сен мені жақсы көрмейсің. Жақсы көретін болсаң айтқаныма көп болды, неге өзіміздің «Победаны» жасылмен боятпайсың. Енді міне, менің жасыл көйлегім де тігіліп бітті. Ол аузын кере, екі көзін өлежітіп, даусын маңыраған ешкінің дауысындай соза сөйледі...

Нақ осы кезде бұлардың көршілерінде де осы сияқты бір әңгіме болып жатыр еді. Аупарткомның екінші секретары Теміровтің әйелі Гүлжан үйіне кірген күйеуін қатал қабақпен қарсы алды. Оның аққұба өңі әлде неден бүгін қарауытып көріп еді. Бауырсақ мұрны кейкиіп қысқарып кеткен сияқты, ол әдеттегі шыдамдылығынан шығып күйеуіне қарап сөйлеп жөнелді:

— Сені-ақ жұрт көріп тұрады. Көлеңкеңнен қорқатын сен-ақ. Елдің сендей-ақ еркегі үйіне бәрін әкеледі. Тіпті мына Босекеңдерді өкімет көрмейді. Ол да сендей жауапты қызметкер ғой. Басқасын қойғанда бүгіннің өзінде бір кеспек май бір-ақ келді ғой. Ал біз магазиннен өз ақшамызға да ала алмаймыз. Бүйтіп аудан басқарғаның бар болсын.

Теміров еріксіз ойға қалды. Шынында да Босекең сөйте ме екен? Тіпті бір нәрсе жоқ болса болды Гүлжан мысалды солардан алатын болып кетті. Мұның өзін ойластыру керек қой.

* * *

Бүгінгі күн Ызбаркүлге батпай-ақ қойды. Күн болса сенбі. Машина Т. қаласынан боялып келіп, қораға тоқтағанына екі сағаттай болды. Бұл екі сағат уақыт ішінде Ызбаркүл жасыл көйлекті жалтыратып киіп, жасыл машина жанына дүркін-дүркін келіп-кетіп жүрді. Тіпті екі қолымен екі бүйірін таянып, машинаның әйнегіндегі сәулесіне балаларша қарап-қарап қояды. Күнде еп-ерте келетін Босаңбайдың да нақ бүгін машина келгенде кешігіп қалуын қарашы. Әй, егер келе қалса ма! Ендігі қалаға жетіп те қалатын еді. Сонан соң жылтыр қара туфлиді тық-тық басып, жана капронның қарайтып өкшесін көтере көрсетіп қарағайлы парктің асфальт көшесімен жүретін еді. Осындай да еркек бола ма! Тіпті жұбайым, жарым бар еді деп ойламайды да, ә! Ең болмаса бір мезет болса да ой ел шаруасын да ойластырса қайтер екен. Қарамаса қатын кетеді дегенді білмей ме!?

Осындай ойлармен Ызбаркүл ызаланып, атылар патронша түтеп отырғанда, екі иығы салбырап, ұнжырғасы түсіп Босаңбай да келіп жетті. Қабақ терісі бүгін өсе түскендей екі көзін жауып кетіпті. Астыңғы ерні де әдеттегіден салбыраңқы көрінеді. Қалың, етті бетінің бәрінен біреу әдейілеп арық тартқандай қарт-қарт әжім басыпты. Өзгермей тұрғаны майлаған торсықтай шекесі ғана. Оның өзінен де бүгін тер сорғалап ағып тұр. Босаңбайдың кескін-кейпіне қарамай, оның дене-бейнесін көріп Ызбаркүл аузындағы қу атылып кеп кетті.

— Осы уақытқа дейін қай көңілдесіңмен, көз жасыңмен жүрдің, бәлен сағат бойы машина тұр қанқиып, мен отырмын сарғайып!

— Енді қайда бармақ ең?— Босаңбай бұл сөзді ауыр күрсініп, аузынан жалын ата зорға айтты. Сөйтіп орындыққа отыра берді. Одан ыза мен ашудың вулканы жарылғалы тұрғандай көрінді.

— Отырамысың омалып, жүр тез машинаға!—деп есінен айрылғандай бұрқ-сарқ етіп, Ызбаркүл бұйыра сөйледі.

— Машина жоқ — деді Босаңбай. Ызбаркүл жана қарап еді, оның түсінен адам шошырлықтай. Ол терезеден көз салып машинаның жоғын көріп, машинамен біржола қоштасқанын сезіп, осы кезде ғана барып есін жинағандай болды.

Асқақтаған көңіл осылай тасқындап басылды. Мұндайларды әсте араны ашылған деп ағайлардан көретін едік, сөйтсек желіккен жеңгейлердің де кесірі осал емес екен. Ойлай келсек, көптеген ағайлардың түбіне желіккен жеңгейлер жетеді екен!

1956





ӨЗІМ АМАН БОЛАЙЫН

Бәрі де туысқан болғысы келіп қалыпты, бауырыма кірін өліп барады. Шіркін-ай, десеңізші. Мен дегенде анжырланып қатқан мұзы еріп кеткен болар ма? Еметайы езіліп бара жатқандай сәлем берейік деп едік дегенін қайтерсіз. Әлгі бір Еркін деген бала мен бастық болмай тұрып туысқан болып келіп жүруші еді. Одан басқа туысқанды бұрын көрсем мына қуанған маңдайымдағы бадырайған екі көзім ағып түссін! Енді міне, әне жерден де, міне жерден де «Мен Қоқаңның туысқанымын» деп сопаң-сопаң етіп шыға берді, шыға берді. Мейлі олар не десе о десін, мен де оларға артық бірдеме арқалатып жібергенім жоқ, әдемі жылдыртпа сөзбен тілімді емізіп шығарын салып жүрмін. Қайтем соларды, өзім аман болайын!

Айтқандай Еркін демекші, қайда жүр екен сол бала? Осы кезде керісінше, ол келуді сиретіп кетті де, Шұбарағаштан ба-ай, Ұзынталдан ба-ай біреулер туысқан болып қаптап кеткен жоқ па? Бұрын туған құлақтан соңғы шыққан мүйіз болып озбақ болады. Ия, ия, әлгі Еркіннің өзі көп білетін, көп адамды да білетін бала. Қолынан келмейтіні жоқ екенін жұрттың бәрі айтып жүреді. Асқан зергер ұста, кішкентай қолымен осы дүниедегі күштілердің бірі К-700 тракторын бұрағанда тракторың қалш-қалш, дір-дір етіп, гүрілдеп-сарылдап оған жалынып тұрады деседі. Тіпті машинаның бірнеше тетігін өзі ойлап тауып, орнына келтіріп жібергенде Ақадыр ауылындағылардың бәрі аузын ашып, көзін жұмады. Сол баланы сол ауылға ферма бастығы қою жөнінде де талай ұсыныс болмап па еді. Мүмкін фермаға бастыққа, қойып жіберсек пе екен?

Тұра тұр. Асықпа Қоқа, Соның өзі ұрт мінездеу жігіт. Дүниенің біресе мына ұртын, біресе ана ұртын тесіп жібере жаздап жүреді. Кім біледі, бір күні төңірегіндегілермен тегіс сөзге келіп, біреуінің қисығын, біреуінің қыңырын айтып жүрсе, кетпеннің сабы келіп маңдайыма тарс тиіп жүрмесін. Онда оны қоя тұрған жөн болар. Бір пәле шығып кетіп жүрмесін. Одан да өзім аман болайын!

Дүниеде жақсы адам аз ба? Солардың біразы маған да келіп тұрады. Бойы да, ойы да бар, сымбатты жігіттер де бар, бірді бірге шағып, екеудің арасына от жағып, дөй-дөй жасап жүретін, қос үйді қоса қондырмайтындар да бар. Дегенмен анау бір Топшыбай деген жігіттің жаратылысы басқа-ау, осы. Ол өзі есепші ме еді, не еді? Әлгі күміс қылшықты түлкі совхозы директорының орынбасары ғой. Соның өзі маған туысқандығы жоқ па? Жоқ сияқты. Екеуміз екі облыстанбыз. Тікелей бастықтарынан анықтама алып көріп едім, өз жұмысын білетіндігі былай тұрсын, әдебиет, мәдениет жағына да жетік екен. Ал шыны керек, қазіргі біздің шаруашылық басшыларымыздың көбі «Өтеген батырды», «Абайдың дастаны», «Аттың сынын» Жамбылдың өлеңі деп жүрмей ме? Тіпті Абай мен Жамбылдың атын білмейді деу артын, болар, бірақ солардың бір шығармасын айтып бере алмайтындар екінің бірі болмағанмен, бестің бірінен табыларында дау жоқ. Ендеше Топшыбайды бір белеске көтеріп тастамасқа не?

Ей, ей Қоқа. Байқа! Оның өзі Қаратаудан дегеніңмен Қаратауға Алатаудан кісі бармапты дегенді кім айта алады. Оның аралары бір кезде менің аталарыммен араздасып Алатаудан аттанып, Қаратау кетпегенін кім білсін. Қарыс жердегі Қаратау түгіл, сонау Еділдің арғы жағындағы Сарытауға да кетіп қалған қазақтар емес пе, бұл? «Барар жерің Балқан тау, ол да біздің көрген тау» деп Европаға барып жүрген қазаққа Қаратау, Қаратөбе, Қарашоқың сөз бе? Шоқаңдатып жалғыз атпен жүріп-ақ талай төбенің басына шыққан ел ғой, бұл. Ендеше асықпа, Қоқа. Сара ізіне шоп салып, адымыңды қарыстап өлшеп жүргендердің бірі ол Қаратауда тұрғаны болмаса, Қоқаңның қайын атасының бөлесінен туған жиенінің жиеншары деп жүрмесін. Одан да шыдай тұрайын. Әйтеуір өзім аман болайын!

Аяғымен жүруді қойып аузымен жүретіндерді бұл күнде бесжылдықтың барлық ауырлығын көтеріп жүрген майталмандардай көретіндер әлі де табылып қалады.

Қолы істемейтіндердің ауыздары сөйлейтіні қашаннан бергі шындық. Ондайлардың қолына картаның козырін ұстатып, мені кім деп отырсыз? Мен өзімді ұмытып өзегіме І.ІС кірді дейсің бе? Сондықтан да қарауыма туысқаным түгіл жекжат-жұратымды жақындатады екен деп ойламаңыз. Тек біздің үйдегі аюдай ақырған қырыс қатынның әңкілдегенінен құдай сақтасын! Әңкілдемей-ақ, өкіреңдемей-ақ сол жанымнан отырып алып мыжи беріп-ақ бәрін бітіріп алады. Сыбырлап айтса да, сықпығын келтіріп айтады. Орындамай көр, айтқанын! Соның кәріне ұрынбайын деп жүріп кейде айтқанын істеп қоятын бір босаңдығым бар. Менің туысқаным не болса ол болсын, тек сол тыныш болсын. Шынын айтсам оның тыныштығы менің тыныштығым. Сондықтан кейде дарияға тәуекел қайығын салған балықшыдай қалт-қалт егіп тұрсам да, жеңгеңіздің айтқанын қалт жібермеймін. Былтыр соның айтуымен ішімнен ұнатпай тұрсам да әлгі шақша бас, шүңірек көз Шоқиды тауық фермасына апарып шоқита салғаным бар. Қайтейін құлағым тыныш болсын. Өзім аман болайын!

Әлгі бір қара жігіттің аты кім еді? Қазақтың бәрі қара ғой деймісің? Жоқ олай деме. Соның өзі көзі қиықтау, қысыңқылау. Сондай қиық көздерді көргенде баяғыда Хасан көлінде соғысқандар есіме түсе кетеді. Оның он бес жыл бір қора қой бағып, мемлекет малын түлетіп, түгендеп жүргенін қайтейін, көзінің қысыңқылығы бір ашылмай-ақ қойды. Көрсеткішіне қарасаң алдына жан салмайды. Жүз саулықтан жүз елу қозы алған. Анкетін алып қарасам он жылдық мектепті де бітіріп тастаған батырың екен. Пәлесін қарай гөр өзінің. Қой қоздатқан он бес жылдың он үш жылын табыспен аяқтаған екен. Содан бір ой келіп, соны жастар бригадасына бригадирлікке жібере жаздап қалғанымды көрдіңіз бе? Айналайын басымның қайдан істен кеткенін білмей қалдым. Былтыр бір қойшылармен бас қосқанда ферма меңгерушісін сойын салғаны есіме сап ете түсіп, құдай әлгіні білдей бригадир етуден сақтап қалғанын қарашы. Япырай бригадир болып кетсе, жай қойшы болып жүргендегісі анау, қойыңның көрініп тұрған екі құлағын қойып, аузындағы тісін санайтын пәле бола ма, қайдам. Әйтеуір қысық көз қараны бригадир қоймағаным мұндай жақсы болар ма!? Ұсынса басқалар-ақ ұсынсын. Кім біледі. Өзім аман болайын да.

Осы әлгі Еркіннің өзі бір қызық жігіт, Басқа-көзге қарамай бірдемені қойып қалып отырғаны. «Мына бір шофер 1-класс, осыны гаражға бастық қойыңыз» дейді. Туысқан болса қайтейін тілін алмай қойдым. Тіпті ол бір едіреңдеген немені «Үнемі екі норма орындайды, әлі шоферлық правосын алғызу. түгіл, талонын да тескізіп көрген жоқ» деп мақтайды. Инженер болса қайтейін, о баста нағып мұнда инженер болып келмепті. Еркін ұсынса ше? Басқалар ұсынбай оны неге еркін ұсынады? Бір жерінде жарылайын деп күні жетіп, пісіп тұрған шиқаны шыға келсе қайтемін? Қой әзірге оны да қоя тұрайын. Кейін көрермін бәрін де. Одан да өзім аман болайын!

Сіздер аман болыңыздар! Олар аман болсын! Туу тук те ұнасып тұрған жоқ. Өзім аман болайын! Міне, қалай икемге келе кетті. Басқаны қайтем, өзім аман болайын!

1975





АҚАБАЙДЫҢ АҚШАСЫ

Алғашқы кезде ақшаның қадірін ағаңыз білгенімен жеңгеңіз біле алмай жүрді. Еркек қанша ақша тапқанымен оның құнын біліп, құрап отырар әйел болмаған соң болмайды екен. Тұрмыс бірқалыптан өзгермей бұрынғысынша қала берді. Шіркін-ай дейтін бұл кезде ағаңыз, «мал таппас жігіт болмас құрарын айт» деген осы екен ғой, біріңді екі, екінді үш етіп жинап отыратын әйелге не жетсін.

Ағаңыздың тапқан ақшасын жеңгеңіз алып алғаш базарға шыққаннан соң-ақ ақшаның дәмін татып, жақсы екенін білгендей жайы бар-ды. Ақша шіркіннің өзі көзге ыстық қой. Ақшаға дүние сатып алған сайын жеңгеңіздің іші қуанса, қолынан ақшаны санап берген сайын іші ашып, ақшаның әжептәуір күші бар екенін бағалай бастады. Осыдан бастап жеңгеңіз де ақшамен дос болып кетті.

Ағаңыз болса баспада редактор болды. Өз қолында болған соң аясын ба, азды-көпті ақша дәмін татқан жеңгеңіз де оны табудың жөнін ұқты. Ол үйде аударма жасап, ақша табуға отырды. Сөйтіп түзден ағаңыз, үйден жеңгеміз екі жақтады. Екі бірдей адам ақша табудың қамына кіріскен соң кәне ақша қашып көрсінші? Қалай бұлтарса да қоймады. «Дәніккеннен кәніккен жаман» екен, ақша табудың соңына түсіп алған соң ағаңыз бен жеңгеңіз біріне бірі қарап жымыңдасып, ирек-ирек жолым түсті.

Бұл ағаңыз Ақабай, ал жеңгеңіз деп отырғанымыз оның зайыбы Ғалия.

Ғалия бір тәуір жері совет мекемесінің есігін ашып, жұмыс істеп көрмеген адам. Бірақ өзіне дегенде өгіз қара күшін көрсетіп, аударма жасады. Ел қатарлы атқарар сегіз сағатың не, сегіз минут та мемлекет үшін шөп басын сындырып көрген жоқ. Ойлағаны өз қамы, өз құлқыны болды. Алғаны алақанында, жұтқаны жұмырына, татқаны таңдайына. Ал Ақабай болса, Ғалияның аудармасына қамқорлық жасаумен, соның тілеуін тілеумен болды. Мекемеге келіп отыратын сегіз сағатынын көпшілік уақыты өзіне түсер пайданың ізін бағумен өтіп жүрді. Өйткені, қайдан болса да екеуінің тапқаны зат болса бір қапқа, ақша болса бір қалтаға түседі ғой. Сөйтiп қалай да болса ақшаны мыңдап болса да, ондап болса ала жүріп бірнеше жыл өтіп те кетті...

Өтіп кеткен нәрсенің қайбірін соз қыла берейік. Көптеген былықтар жасалып, буда-буда болып буылып архивке сүңгіп кетіп жатты.

Бірақ осы былықтың бірсыпырасы осыдан екі жыл бұрын ашылып, Ақан орнынан алынып, партиялық жаза алған. Бәріміз де іс осымен бітті деп білгеміз. Бірақ архив қайтадан ақтарылғанда оның қойыртпағы қопарылып, былығының беті ашыла берді. Ашыла берген сайын үңіле бердік, түңіле түстік. Қылғып қойған ақша, алысқа кеткен ақша, танысқа кеткен ақша, «досқа» кеткен ақша, мың-мыңдап босқа кеткен ақша. Қысқасы, Ақабайдың мемлекеттен шығарған шығынының түрі осындай, шұбалып кете береді. Атап айтқанда:

Ақаң жолдасы Ғалия почташыларға нұсқауды аударып тиісті ақшасын алған еді. Содан кейін бұл кітап ағамыздың столында айлап жатты. «Е несі бар, шартты ақшасын алған, шығардағы» десіп жүрді жұрт. Жоқ тіпті де олай емес екен. Ақаң Ғалия аудармасын шығармады. Оның да есебі бар екен. Кітаптың жарыққа шығатын мерзімін әдейі өткізіп жіберіп, ақшасын қайта даулап алу үшін кітапты әдейі баспаға жібермеген екен. Ақша табудың жолының көбі-ай, десеңізші! Сөйтiп, Ғалия ағаңызды сотқа беріп, 2500 сомды қайта соғып алды. Кітапты кешіктіретін күйеуі, ақшасын қайта алатын әйелі. Бірақ бәрібір қалай болса да «бидайдың барар жері диірмен» дегендей ақша бір-ақ қалтаға түсіп жатты.

Жеңгеңіз де жеудің жөнін біліп қалған, бір күні тағы бір кітап—«Бағбан туралы әңгімені» аударып бітірді. Бұл кітап нұсқау бойынша бес мың дана болып шығуы керек еді. Күйеуі мен әйелі он мың данаға шарт жасасты. Сонан кітап жарыққа шығарда Ақабай полиграфия өнеркәсібі, баспа және кітап саудасы басқармасына барып, шабуылдап жүріп, кітапты он бес мың тиражбен шығарды. Ғалия ертеңіне жүгіріп сотқа барып, артық тираж үшін 3315 сом ақша кестіріп алды. Үйіне келген әйеліне Адабай халыққа көп тараған Балуан Шолақтың Ғалиясының ізімен былай деп елеңмен сырғанатып қоя берді:

Ғалияның қолында бір буда ақша,

Жаям құшақ Ғалия ақша тапса,

Сауын сиыр емес пе баспа деген,

Сора бермей немене артын жапса,

артын жапса?!

Ойпырмай, Ғалия, ақшаңыз,

Ұнайсың ақша тапсаңыз,

Жақпайсың маған әрине,

Қалтаның түбін ой,

ой, оһо, ой қақсаңыз!

Ақабай мен Ғалиясы бір кітаптың ақшасын екі жеп қашаннан дәндеп алған соң, бұдан былай салымы соттан болды. Ебін тауып екі асап, «Мектеп» баспасын да сотқа беріп, он жеті мың сом кестіріп алды.

Осыдан үш-төрт жыл бұрын Томанов деген біреу портрет арқалап, Ақабайдын кабинетіне кіріп келді. Көтергені Жамбылдың, Абайдың, Ыбырайдың, Шоқанның «портреттері» екен. Дәл айтқанда портрет емес, бояу баттасқан бірдеме. Екі сағатқа созылған ерекше күбір-сыбырдан соң әлгі суретші тоғыз мың сомды алып тайып кетті. Кіммен бөліскенін өзі білсін. Әйтеуір сол сурет басуға жарамай баспаның қоймасында ұзақ жатып, ақыры жоқ болды. Тістегеннің аузында, ұстағанның қолында кеткен есіл ақша десеңізші. Тағы да көзтаныстарына көп нәрселер аудартып, оларға мыңдап ақша шашты.

«Көп асқанға бір тосқан» деуші еді халық, бірақ әзірге Ақабайға да, оның ақша тапқыш келіншегіне де ештеме жолайтын емес.

— Еш жерде қызмет істемейсің, партияның келесі жиналысында қалай есеп бересің?—деген екен оған бір коммунист, сонда Ақан:

— Жазушымын, профессионал жазушымын,—дейді. Профессионал жазушыңыз не жазды дегенге келсек ондай әзірге газет-журналға, баспаға түскен ештеме жоқ оның есесіне ол туралы заң орындарына көп қағаз түссе керек. Шынына келгенде жиырма жыл ішінде жиырма жолдың хабар жазбаған Ақаңның атынан жазушылар мынадай өлең шығарып қойыпты:

Есентайдың баласы Ақабаймын,

Пайда түспес жерлерді жақамаймын.

Қ а й ы р м а с ы:

Ойпырмай, Ғалия, ақшаңыз,

Ұнайсың ақша тапсаңыз...

1977





ҚАРА ЧЕМОДАН

Келген-кеткендерді есепке алып, жүрген-тұрғанды жіпке тізіп отыратын демалушылардың әдеті. «Бүгін курортқа пәлендей көйлегі бар, аққұба немесе сары әйел келді». Ол автобуспен немесе «Волгамен» келді. Осының бәрін мүлт жібермейді. Тіпті кімнің қай әйелдің қандай туфли киіп келгені, оның бүгінгі модаға қатысы қалай, осының бәрі де хатқа жазылғандай, «мынау кім?» дей қалсаң сыпырта жөнеледі. Еркектер туралы да дәл осылай. Бір қызығы жаяу өсек тек әйелдер еншісі емес, оған еркектер де араласып, егер өсек айту күнә дейтін болсақ олар да белшесінен батады.

Алмалық қаласына жақын орналасқан «Қарағайлы» курортына күніне әлденеше адам келін кетеді: Жұрт-бүгін әлдеқандай сары әйел келді. Ол жап-жасыл «Волгадан» түсті, үстінде тауықтың қанатынша жайылған жасыл жібек көйлегі, аяғында өкшесі құздиған, тұмсығы біздиген жасыл туфлиі бар десіп жүрді. Мұндай перизатты «Қарағайлы» өмірінде көрді ме екен деп гуілдесті. Талай-ақ, сән қуған жеңгейлер де мұндай сәнді аяқкиімді бұл өңірде көрмегенін айтын, ол әр әйелдің-ақ арманы болын қалды. Шынын айтса өкшесі құздиған, тұмсығы біздиген туфли бұларда да бар, бірақ көйлек түріндей жасылын қайдан тауып алды десеңізші!

Бейтаныс әйел туралы әп-сәтте-ақ ерігіп жатқандарға тегіс тарап, әркім-ақ оны бір көріп, дидарласу, егер жөні келсе сөйлесуді де ойластыра бастады. «Ол әйел жаңа моншаға барды», «одан шығып корпусқа кетті», деген соны деректер қайта-қайта жаңарып зыпылдап бірінен-біріне жетіп жатты.

— Қап, ең болмаса атын білмедік-ау, мұндай періштенің атын біліп отырудың өзі бір ғанибет екен ғой,— де¬ген сайқы-мазақ жігіттер де кеу-кеулеп, оны жерге түсірмей аспандатып барады. Тіпті олардың кейбірінің сөзіне сенсең ол жер басып жүрмейтін, тек жер үстінде қалқып жүруге жаралған әсем көбелек сияқты. Нақ осы бір сәтте, тағы екі танауы делдиген, екі құлағы қалқиған, өзі тура хабар әкелуге жаралған жан сияқты Көшер келіп жетті.

— 99-ға орналасты!

— Өй, өй, Төкен, сүйінші бер, сүйінші,— деп қалжыңбастар 99-ға көрші палаталардың жігітіне жармасты.

— Қап, біреуі жетпегені жарамады,—деп ақырын ғана сыбыр ете түсті жатып атар Төкен.

— Осындай хор қызына қалай аузың барып сондай сөз айтасың,— деп жігіттердің біразы шынымен ренжіп қалды. Төкен сөзі әркімнің-ақ көңіліне дақ салғандай тыныштық орнай қалды. Тағы біреулер даурығып бірдемелер айтпақ еді, жігіттердің бірі «тыс — с — с!» деп аузын басты. Жаңағы перизат. Өзгеріп кетіпті. Қызыл көйлек, қызыл туфли киіп, қызыл шатыр көтеріп барады. Қара чемоданын бір дәу қара жігітке көтерткізіп, мүлік сақтау камерасына қарай өтті. Жуан қара чемодан жігіттің қолым үзе жаздап бара жатқаны оның шамадан тыс мықшыңдауынан көрініп тұр. Демнің арасында өзгеруін көріп демалушылар бұрынғыдан да гулей түсті.

Айнала тау. Күн нұрын төгіп тұр. Қарағайлардан шайыр иісі аңқып курорт төңірегін алып барады. Палаталардан шыққан демалушылардың бәрі түскі тамаққа беттеді. Асхана маңына жиналғандар жұртты таңдандырған сары әйелді көрмекке ынтық. Тамаққа келетін-ақ шығар деп ұрысты. Бірақ ол жұрт тамаққа кіріп кеткенше келмеді. Жұрт әбден асқа отырып, кейбір қомағайлар алғашқы табақтарды бос.атып болғанда барып есіктен сары көйлек қылаң берді. Асхананың күнге қараған ашық есігінен түскен сәуле оны бар әлемге паш еткендей жарқ еткізді.

— Әне, көктемгі көбелек,— деп Төкен күліп жіберді. Оның қарсы алдында тамақ ішіп отырған Алтынай деген әйел оны түсінбей сасып қалып, қос қолымен табағының бетін жаба қойды.

— Ол сенің табағыңа сыймайды. Ол әне, анау кірді,— деп Төкен ішек-сілесі қата күлді. Бұл сөзге Алтынай да күліп алып, қалжыңмен жауап берді:

— Кім біледі, сыбағама ортақ болып жүре ме деп қалдым ғой!

— Сыбағаңа ортақ болып қана қойса, ештеме етпес. Сол сыбағаңды сыпырып алып, құр алақан қалдырмаса не қылсын!

— Мына қарсы алдымда отырған сізді де алып қоя ма, әлде айдаһар аузына жүгірген қоянша өзіңіз-ақ солай қарай ығыстай бермек ойыңыз бар ма?

Төкен мен Алтынай екеуі біраз күліп, тамағын ішіп болын сыртқа шықты. Демалушылар есік алдындағы ұзын отырғышқа тізіліп отырыпты. Шамасы асханадан шығар сары көйлектіні тағы бір көріп қалмақ сияқты. Нақ осы кезде соны хабар жетіп, онымен бір столда тамақ ішкен жігіт оның атын айтып берді. Аты Мариза екен. Мариза! Аты қандай әдемі еді! Па шіркін, Мариза!— десті отырғандар.

Жұрт аузын жиып алғанша Мариза сары көйлегі күнге шағылып, лаулап жанған жалындай лапылдап келе жатты. Сайқы мазақ жігіттер бірін бірі түрткілеп «сен айт, сен айт!» десіп қалды.

— Отырыңыз, демалыңыз, тоғыңызды басыңыз,— деп жіберді аузы жылдамдау біреу.

Мариза тоқтамай «рахмет, қазір келейін» деп ырғала басып өтіп кетті. Ол өткен кішкене жолда аңқып «спутник» әтірінің исі қалып қойды. Отырғандар өзі болмағанымен осыған да қарқ болып жатқан жайы бар. Демалушылар енді көтеріліп кетпек болғанда Маризаның осылай беттен келе жатқаны байқалды. Өзгеріп кетіпті. Үстіне аппақ ақторғын көйлек киіпті. Аяғына ақтан шандыма шарық тартыпты. Боялған башайлары ін аузындағы шаяндай қызарады. Өкшесі жалғыз шегеде тұрғандықтан ба дір-дір етеді. Талып, буыны құрып бара жатқанға ұқсайды. Оның аяғына қараған әркім-ақ «егер Мариза осылай жүре берсе, бір оңбай жығылады ғой» деген қорытындыға келіп отыр.

Мариза жұп-жұмсақ сөйлеп, сәл жымиып қоңыр қозыдай момақансып көптің ішіне келді. Жұрт жарылып оған орын берді. Ол отыра бергенде-ақ түскі тынысқа қонырау берілді..,

Жұрт Маризамен танысып қалды. Бір қызығы оның ылғи күлкісі келіп тұрады екен. Ол отыра беріп те, тұра беріп те күле береді. Амандасса да тісін көрсетеді. Танылып келе тіпті ол даурыға сөйлеп, қарқылдай күлетінді шығарды. Дегенмен жұрт сыр алмаған адамды бауырын тарта берді.

Мариза бұл күндері демалушылармен қатты араласты. Тек Алтынайлар ол келсе-ақ тыжырынып қалатын болды. Ол күніне көйлегін он шақты рет өзгертеді. Және бір киген көйлегін қайта киіп көрінген жоқ. Талай сәнқойлар оның шалымына да ілесе алмай қалды. Арада бір апта өтіп, Маризаны біреу мақтап, біреу жамандап, енді біреулер оның байлығына таңданып жүріп жатқанда ол жоқ болды да қалды. Тіпті дәлізде де көзге түспейді. Бірге тұрғандар да не болғанын айта алмады. Күтушілер 99-ға тамақты тасып беріп жатты.

— Япыр-ай, көңілін сұрау керек еді,— десіп қойып жүрді еркектер жағы,— қатты жығылды-ау!

— Я, науқасы қатты,— деп күлді Алтынай. Оның күлкісі Маризаны көре алмағандық деп түсінді көпшілік.

Шынында да Маризаның орны бөлек. Демалыс үйінің сәнін келтіріп тұрған сол сияқты екен. Көктемнің көркі, гүлге қонған әдемі көбелектің қанаты қырқылып, күз болып қазан ұрғандай болды.

Бір күн көңілсіз өтті. Мариза жоқ. Жұрт енді бүгін келер деп үміттеніп еді, екінші күні де болмады. Тым-тырыс.

Тек үшінші күннің жүзі болғанда ғана әнеугі Маризаның чемоданын көтеріп келген дәу қара тағы бір зор қара чемоданды көтеріп жетті. Ол тура тартып 99-палатаға кірді...

Қара жігіт көп кешіккен жоқ, қайта шықты. Бірақ бос емес әнеугі қара чемоданды мықшыңдап көтере шықты. Палатадан қара чемодан кіріп, жаңа чемодан келгеннен кейін Маризаның тықыры біліне бастады. Ол көрінбей қалғанын күлкімен көмгісі келгендей сықылық қағады, Оның үстіндегі зер араласқан жалтырауық қара көйлегі күлкімен селкілдегенде жалт-жұлт етіп құбыла түседі, қара шұбарланып, әлдебір суық түске боялып, сұрқай көрінеді.

Мариза бұрала басып, тағы да аллеяларға шықты. Ал қара чемодан арқалаған жігіт мықшыңдап оның алдында кетіп бара жатты. Енді жұрттың көзі Маризаға емес, қара чемоданға ауды. Сырт қарағанда бұл чемодан басқа чемодандардан аққұла айырмасы да жоқ. Дегенмен оның тойған сиырдың қарнындай сыртқа шығыңқыраған, солқылдаған бүйірінде иесін құтырта түсетін бір пәле бардай еді...

1964





СУАЙТ

Жамал Зояны ертіп биге жақындап келіп тұр еді, бұрын бұл институттан бір де рет көрмеген, сып-сыпайы біреу жандарына келіп Жамалды биге шақырды. Қыстың қақап тұрған суығында басына жалақ тақиядан басқа түк кимеген бұл жігітті Жамал әуелгіде есерсоқтау біреу шығар деп ойлағанымен, сырты жылтырап тұрған соң ондай жаманшылыққа қимай, билеп кетті.

Талпақ танау, қысық көзді бұл жігіттің шекесі тықырайып тұр. Оны бір жапырақ болған тақиясы құрғыры жасыра алмайды. Сырт қараған адамға шырт етпе ашуланшақ сияқты көрінер еді, бірақ қыз алдындағы тым сыпайыгершілігі бір көргенде оны байқата қоймады. Үстіндегі сәнді тігілген костюмі өзіне қонып тур. Аяғындағы қара ботинкасын жалтыратып, жүз көрінетіндей етіп тазартып қойған.

Жігіттің билегенде аяғы аяғына жұқпайды, сып-сып етеді. Вальс ойналып бітіп, аз үзіліс болды. Үзілісті пайдаланып әлгі жігіт:

— Таныс болайық Құрбан,— деп Жамалға қолын ұсынды. Өзінің атын айтын Жамал да қолын берді. Зоямен де танысып үлгерді. Осы кезде би қайта басталып кетті де, Жамал Құрбанмен қайта айнала бастады. Бұл жолы Құрбан бұрынғыдан да жақсы биледі. Мінезі, ісі биіндей болса, жаман жігіт болмады деп қойды ішінен.

Би арасындағы бір үзілісте буфетке тұра жүгіріп кеткен Құрбан екі қызға екі шоколад алып келіп, ұстатып жатып:

— Мұның бағасы жетпіс екі тиыннан, екеуі бір жарым сом,— деді. Қыздар мынадай сыпайы жігіттің аузынан мұндай сөзді ести қоямыз деп ойламаған еді.

Бұдан кейін Құрбан Жамалға келгіштей бастады.

Екінші келгенде-ақ Құрбан Жамалмен бала жасынан беpi таныс адамдай «сен» деп сөйледі. Кейде мінезі ашық адам өзі құрбылас адамға бірден-ақ «сен» деп сөйлей береді ғой. Қыздарға келгенде бұл жігіттердің батылдығына байланысты болады. Жамал да оны не батыл, не ашық мінезді шығар деп ойлады. Ешкім сұрамаса да ол өзінің шетел тілдері институтында оқитынын, ол тұрған бөлмеде телефон бар екенін айтып, Жамал сұрамаса да телефон номерін қалдырды.

Арада бірер апта өткен соң Құрбанға Жамалдың әлдеқалай ісі түсе қалды. Шетел тілінін бірінен оқулық қорек болып, кітапханаға барып еді, мұндағы барын студенттер алып кеткен екен. Сонан соң Құрбаннан сұрай қояйын деп телефон соғып еді, әлдекімнің үйінен жауап бергені. «Садыровтың үйі тыңдап тұр»,— деді бір нәзік дауыс. Жамал шатасып кеттім бе деп телефон трубкасын қоя салды. Ол трубканы қайта көтерді.

— Сіздерде Құрбан тұра ма?—деп сұрады Жамал. — Ия, тұрады, ол менің інім,— деп жауап қайырды телефоннан, жаңағы нәзік дауыс. Жамал терлеп сала берді. Даладан келген Зоя оның институтта оқымайтынын да біліп келіпті. Жамал орнына енді отырғанда бөлмеге оның сабақтас жолдасы, әрі ауылдасы Хамит кірді. Көптен бері келмей жүретін Хамиттың бұл жолы келгеніне таңырқап қалды.

Немене, адам көрмеп пе едің?—деп ол бір қалжыңдап алды. Сонан соң Хамит сөйлеуге арнап келгендей тамағын бір кенеп қойды. Оның бетінен ызалы күлкінің ізі көріне қалды да, жеке тұрған отырғышқа отыра беріп, әңгімені шұғыл бастап кетті:

— Мереке болса жақындап келеді. Бүгін қалтамда бap ақшама бір костюм алайын деп бір-екі магазинге кіріп едім, маған керекті түрі кездесе қоймады. Содан базарға келсем, тықырайған бір жас жігіт үстіне бір жаңа жасыл пиджак жамылып жүр екен. Іздегенім де осындай еді. Жанына келіп біраз тұрдым. Сұрайын деп едім, үстіне жамылып тұрған соң батпадым. Айналсоқтап біраз, жүрдім. Ондағы ойым өзінің киіп жүргені болып, «өзіңнің үстіңдегіні сатушы ма едің» десе не деймін деп тұрмын, ал сұрамайын десем, костюм керек... Түрі ұнап барады. Костюмі маған шақ келе кететін түрі бар, оның үстіне білегіне салып шалбарын бөлек ұстап тұр. Тәуекелге бел байладым.

Осы жерге келгенде Хамит Жамалға көзінің астымен бір қарап қойып, әңгімені ерекше бір шешендікпен айта берді. Ал, Жамал Хамит әңгімесін құтыртып айтқан сайын берекесі кетіп, бір қуарып, бір қызарды. Осының айтып тұрғаны Құрбан болмаған еді деп ойлады, ішінен.

— Иә, иә,— деді Жамал әнгіменің аяғын тез естігісі келіп. Мұны байқап қалған Хамит аз-кем тыныс алған болып, серги қалды. Содан Жамалға бұрылмай басқаларға қарап сөйлей бастады:

— Сатасыз ба?—деймін мен.

— Жоқ, бірақ, сіз қаласаңыз, амал жоқ, сатайын,— дейді ол. Оның алғашқы «жоқ» дегенін естіп, мұрнымнан тер бұрқ ете түсіп еді, «сіз қаласаңыз» дегенін естіп, тыныштала қойдым. «Амал жоқ сатайын» деген соң, бұл маған сонша жаны ашып тұрған не деген жақсы адам деп үйіріліп үстіне түсе қалдым.

— Екі сом беріңіз де ала қойыңыз,— деді. Осындай жақсы костюмнің бағасы қалай екі сом болмақ? Өз құлағыма өзім сенбеймін, костюмді ары-бері аударып, аударып қоямын. Сөйтсем сұрап тұрғаны екі сом емес, екі жүз екен.

— Бұл қай пішім,— дедім.

— Сізге қайсысы керек еді?

— Қырық сегіз.

— Мынау нақ қырық сегіз, киіп көріңіз.

Иығыма костюмнің ілінуі мұң екен:

— Құдай тура сізге арнап пішкен екен, енді шешпеңіз, ақшасын төлей беріңіз, екі жүз сомнан екі тиынын кем бермеймін. Әншейін сіз үшін ғана, әйтпесе,— дейді. Сіз үшін деген сөз ішімді жылытып жіберді. «Керекті тастың ауырлығы жоқ», дегендей ала қойдым. Мен неде болса, костюм тауын алғаныма қуандым. Әлгі жігіт бұдан былай да байланыс жасап тұратын болды, «атым Құрбан»,— деді.

— Құрбан?!

Жамал тағы шошыңқырап қалды. Хамит оған көңіл аудармағандай сөйлей түсті. Ол әңгімесін соза айтқанмен сондай әсерлі шықты. Бөлмедегі бір адам қыбыр етпей, тыңдап отыр.

— Сөйтіп жөнімізге кеттік. Жол-жөнекей бір магазинге кірсем, әлгі мен алғандай костюм толып тұр. Жағалата магазинге іліп тастапты.

— Ие, ие,— деді ентелеп тыңдап отырған студенттер. Бағасын сұрап көріп едім, жүз-ақ сом.

— Қап, есіл ақша-ай,— деді тыңдаушының бірі санын соғып.

Хамит сөзін қайта жалғастырды:

— Өзім де санымды бір-ақ соқтым. Екі костюм алатын ақшама бір костюм алғанымды ойлап, ішім удай ашыды. Жалма-жан іздеп едім, ол табыла ма, «сауда сақал сипағанша» деп тайып отырыпты,— Хамит тағы бірдеңе айтайын дегендей оңтайланды да, Жамалға көз қиығын бір тастап шығып кетті.

* * *

Жамал Хамиттың артынан залға шығып еді, Зоя мен Хадиша келе жатыр екен. Хадиша да осы ауылшаруашылық институтында оқитын. Жамалды көрген соң-ақ ол күліп, «ботыны тегін киетін болдыңдар» деп ары жүре берді де, Зоя бері бұрылды.

— Неге түнеріп тұрсың? Құрбаныңды ойлап тұрмысың?—деп мысқылдай күлді Зоя. Жамал кекесінмен не» деді де, Хамит айтқан әңгіменің бәрін бастан-аяқ айтып берді. Зоя да шешіле кетті.

— Ендеше қыздарға келеке болып жүр екенбіз, олар оның кім екенін жақсы біледі екен. Жақында ол Хадишаларға алпыс сомнан боты сатыпты. Не деген сұмдық.

— Қап, қорлық-ай!..— деді Жамал түнеріп.

Өтірігінің шығып қалғанын қайдан білсін, екі-үш күн өткен coң тақиясын шекесіне салып, сыпсың қағып, институтқа Құрбан келе жатты. Адам болған соң армансызы бола ма? Жамалға қосылса, Құрбан үйленді деп туысқандар тамбурын тартса, дауылпазын соқса! Жамал оқыған әйел, ол қазан-аяқтан аулақ. Өзі ас әзірлесе! Өзі оқымай қалды. Бірақ Жамал қызмет істейді, ақша жетеді. Я өзі де қарап жата ма? Оқыған әйел алып, оған манты пісіріп қойып, шалқасынан түсіп, ханымды күтіп жатса... Ол жатақханаға келіп те қалды. Жамалды да онша қиналмай-ақ тез тауып алды.

Жамал залда кездесе кеткен Құрбанға тіке сауал қойды:

— Сіз қайда оқитын едіңіз?— Сол, сол-ақ екен, Құрбанның өңі қуқыл тартып сала берді.

— Селхозда,— деді ол сасып қалып, өзі сол институтта тұрып.

— Сіз тағы өтірік айтып тұрғаныңызды өзіңіз сезесіз бе?

Адам аузынан жаңылам десе қиын емес екен, Құрбанның тұрып-тұрып әрине» дегені ғой. Жамал күліп жібере жаздады. Қыз алдында жігіттің міні сорайып шығып тұрса оның басына одан артық елім бар ма шіркін? Өлмегені қара жер. Бірақ Құрбан ұялған жоқ. Сол жақта-ақ дәлізде көрінген қыздардың әрқайсысына бір сөйлеп, қылжаңдап кетіп бара жатты..

1955





МҰЗДАҒАН ЕТ

Еркін ауылдан қалаға ет магазинінің директоры болып ауысты. «Біреудің асық жілігін жесең, өзіңнің жамбасыңды сақта» деген емес пе, Еркіннің үйі де «ерулікке қарулық» деп өздерін шақырып азды-көпті сый көрсеткен Төкен үйіп қонаққа шақырды. Жаңа ғана «жұмыстан шыға салып келіп едім» деген Төкең Еркін үйінің табағына шанышқысын бір қадап, бір түйір етті аузына салды да, соны ұзақ, малжаңдай шайнап, қайтып беттемей бедірейіп отырып қалды. «Алыңыз-алыңыз» деп қу жаны қалмаған Еркін сөзін естісе де естімегендей сұлық, қарш еткізіп тісімен тас шайнап алғандай сілейіп отыр. Үн жоқ. Тіпті Еркін жанын қоймаған соң салқын ғана «рахметін» айтты. Олар шайды шала ішіп үйіне қайтқан соң Еркін мен Гүлдан көздері аларып, біріне-бірі шапыраштана қарасты. Маңдайларынан бұрқ-бұрқ тер де шықты. «Етті сасытып» дегенді естігенде Гүлдан да Еркінге шап ете түсті:

— Жұрт сияқты менің тоңазытқышым бар ма? Қалаға келген соң бәрі сай болуы тиіс. Ауылда ол оп-оңай. Іңірде етті тұздап жая салсаң, таңертеңге дейін қанды суы сорғып, қоңыр жел кептіріп қоюшы еді. Енді міне, үйімізден қонағымыз қашты.

«Тату кісі ұрыса алмайды» дегендей ақыры ерлі-зайыпты екеуі желінбеген сасыған ет кінәсін бөлісіп алып, ертеңіне-ақ магазиннен тоңазытқыш іздемек болып жатты.

Көп сандалыстан соң бір магазиннен тоңазытқыш табылмағанымен, ұзыннан-ұзақ жасалған бір тізім кездесті. Көп умаждан кедейдің түтеленген киіз байпағындай болған қағазға Гүлдан сексен тоғызыншы болып тіркелді.

— Ертең-бүрсікүні тоңазытқышты ала аламын ба?— деп сұрады Гүлдан, жазып жатқан адамнан. Анау «сары майдан дәметкен кеудең құрысын» дегендей алара қарап алды да, «екі-үш ай күтесіз» деп салғаны.

— Екі-үш ай!

— Сонда екі-үш айға дейін үйіне келушілерді сасыған етпен сыйлауы тиіс, не аш аттандыруы керек. Одан соң қар да жауады. Міне саған, тоңазытқыш керек болса!

— Еркін-ау, енді қайттік?— деген Гүлдан даусы қатты шықты. Бұл тұрғандардың біразына-ақ естілді.

— Амал нешік!— деді Еркін есікке беттеп. Олар есікке жақындай. бергенде ақырын ғана «Азамат» деген сөз естілді де, Еркінді біреу жеңінен тартып қалды. Еркін сескеніңкіреп, ежірейе қарады. Жаңағы тізім жазып тұрған пісте мұрын сары әйел. Қабағы тұнжыраңқы, іші бұран ауырып тұрғандай кейіп, тыжырына сөйледі:

— Сіз қиналдыңыз ғой. Білем-білем. Ет сақтай алмай, қорлық көріп жүрсіздер ғой,— Ол жан-жағына қарап, иттен қашқан еліктей елең-елең етті. Бет-аузы да қайта құбылды:

— Ойбай-ay, әлек болғанда айтпаңыз етіміз иістеніп, үйімізден қонағымыз қашты,— деп, Гүлдан сексеуіл отына қайнаған қазандай лақылдап бар сырын ақтара салды.

— Ендеше менің жаздырып алған талоным бар, сіздерге-ақ берейін, кезегім келіп, алып едім. Зәру екенсіздер ақшам да жететін емес.— Әйел бір жапырақ қағазды қойнынан шығара қойды. Бұл қормал әйелге екеуі де қатты риза болып, қолындағы қағазға жармаса кетті.

— Ой бала-шағаңның игілігін көр, айналайын,— деп ерлі-зайыпты екеуі батаны басынан жаудырды. Ал Еркін әйел қолындағы талонды ала жөнелді. Нақ осы кезде жаңағы пісте мұрын сары ұры ұстағандай Еркінге шап берді. Көзі шақырайып, тас төбесіне бітіп, жаңа ғана қызылы-қызыл, ағы-ақ болып қарға аунаған түлкідей жайнай қалған келіншек, ит кемірген қу асықтай болып шыға келді. Ол жана ғана. Еркін қолынан Гүлданға жеткен талонды жырта-мырта жұлып алды.

— Немене, үш ай босқа жүрді деп пе ең? Бермеймін!—деп шаңқ-шаңқ етті.

— Ойбай-ау, шырағым, өзің берген соң...

— Тапқан екенсің нан жеместі!

Гүлдан пісте мұрынға жалынып, айрылмай қалды.

— Отыз сом бер.

— Мә!

Сөйтіп құр талонның өзін ғана отыз сомға түсіріп, одан тоңазтқыштың бағасын төлеп ерлі-зайыпты екеуі магазин қорасынан тоңазытқышты үйге алып қайтты. Неде болса тауып алғандарына қуанды. Сол күні-ақ Гүлдан үш төрт килограмм ет пісіріп, тоңазытқыштың ішін толтырды. Бір жағына шикі етті де орналастырды. «Ертең мен жұмыста жүргенде келсең жерсін» деп Еркінге еркелей күлімдеп те қойды.

Ерекеңнің де өзінше мақтаны бар. Ол ертеңіне-ақ түсте бір жолдасын ертіп, жетіп келді.

— Қазір бір тоңазыған ет жеп тоялықшы,— деп лепіріп те қойды. Бірақ тоңазытқыштан шыққан ет жолдасы екеуін қатты жұтқындырып, құр тамсантқаны болмаса ауызға түспеді. Өйткені піскен тіл, жау бүйрек, құйрық-бауыр бәрін де қыста далаға түнеген тоқтыдай қырау басыпты, тістеуге келмей, мұз болып қалыпты. Түскі үзілісте оны жылытып отыруға уақыт жоқ, екеуі құр шай ішіп, жолдасы Еркіннің сөзіне тойып қайтты. Дегенмен Еркін мал иесі болған соң «өлсем де» деп қыраулы, қатқан тілдің бірін түйіле-қабына жеп жіберді. Суыққа батырлық жүре ме, кешке қарай Еркін тамақ ауруы ұстап, күндіз денесі мүздап, кешке қарай қызуы көтеріліп қайтты.

— Мен сені сорпа ішкізіп жазамын,— деді Гүлдан. Ет асты. Бірақ бұл ет те бозарып үсіп, дәмі қашып кетіпті... Сөйтіп тоңазытқыш тілін ерлі-зайыпты екеуі жаңа үйреніп келе жатқанда бір күні асығыста оның қақпағы ашық қалып, бұзылып қалды. Техниканың тілін білу оңай ма, шіркін!

Еркін шеберханаларға телефон соғып, ешкімді тақыра алмады. Бәрі де «тоңазытқышты әкеліңіз» дегенді айтады. Бір килограмм емес, он килограмм емес, бір центнерге жуық темірді қайтіп арқалап жүрсін! Қиын-ақ болды. Дегенмен адал еңбегімен тапқан тоңазытқышты пайдаланбай соқайтып қойғысы келмей, ауыр болса да олар арқалап жүріп жөндетті. Мұның өзі бір ақыл жетпейтін қиын іс болды. Телевизор бұзылса үйге келіп жөндейді, ал тоңазытқышты, радиоқабылдағышты жөндеу одан қиын ба екен. Әйтеуір алып келіндер дейді де отырады. Бұған ерлі-зайыптылардың есі кетті. Таңданды да, тамсанды да. Ал күнде тоңазытқыш алу әуресі де, ондағы үсіген ет те естен шыға бастады...

Қыс түсіп, қырау басқан шақта бір күні Еркін үйіне зуылдап Гүлданның әкесі келді. Ойда жоқта келген сыйлы қонаққа Гүлдан жүгірген бойы Еркін директор болып істейтін магазиннен ет әкеліп, былқытып аса бастады. Жылқының сырбаз еті қарттың мұрнын қытықтап, тамсандыра түсті. Мұны байқаған Еркін атасына қарап сөз бастап еді:

— Па, па, бір мінсең де жорға мін,

Бүлкілдесін бүйрегің,

Бір жесең де май шайна,

Кілкілдесін жүрегің,—

дегендей, ата, қызың жылқы етін асып жатыр білем, жейтін шіркін жылқы еті ғой, асылғаны жұртқа жария.

Ия, рас, балам, бірақ жылқы етінің дәмді болуы ұнауына байланысты. «Алатау жазы бейіш, жылқының еті жеміс» деп бекер айтылмаған болар,— деп қарт жұтынып-жұтынып қойды.

Нақ осы кезде ет келіп, қол жуу сұралды. Жуған қолын орамалға сүртіп болып қарт орнына отырды. Сонан соң қалтасынан алған көздігімен еттің бір кесімін аузына салды. Қарт татыған айран ұрттағандай тыржиып, нақ жазғы күнгі Төкенше отырып қалды.

— Ет үсіп кеткен, деді қария түк те жасыра алмай. Шамасы, піскен еттің күйігі жаман» дегендей, оның үстіне қарны ашып отырғанда кезіккен етті бір қарпыта ала алмағанына күйіп кетсе керек. Еркін алая Гүлданға қарап еді, Гүлдан:

— Несіне қарайсың, сенің магазиніңнен қазір әкелдім, деп өзіне бас салды. Жаңа ғана кеуіп-басылып отырған Еркін не дерін білмей, жер шұқып отырып қалды...

Тоңазытқыштардың қорлығы-ай!

Еркінді жерге қаратып кеткен жоқ па, ол бар болғырларың. Сіздің үйдегі еттің дәмі қалай, оқушы. Үсіп кеткеннен аман ба, әйтеуір. Лайым дәмді болғай.

1962





ЖЕҢГЕЙДІҢ ТАНЫСЫ

Жеңгесінің сырын көбіне қайнысы біледі. Мен де өз жеңгем Зағипаны жақсы білемін. Тіпті оны жақсы білмеу мүмкін емес. Өйткені ол ұмыт қалатын көзге көрінбейтін шүйкедей біреу емес. Өтірік айтқан кісіге атан түйедей. Зағипаның мен ешқашан жанына қатар келмеймін. Егер көшеде онымен бірге жүруге тура келе қалса, мен қой соңында қалған ақсақ қозыдай оның артынан еріп отырамын. Ол қараға ілесіп келе жатқан маған зекіп, ала көзімен ата қарап:

— Былай, жұрттың қайындарындай, қатарға жүрсеңші,— деп қояды. Содан мен қатарға келе қоймаған соң, бір-екі қайталағаннан кейін шаршай ма, ұмытып кеткендей жайына жүре береді. Маған керегі де осы еді. Бірақ әйтеуір соңынан қалмаймын.

Менің онымен қатар жүргім келмей ме? Осындай маңдайы кере қарыс, сегіз қанат үйге көтерген шаңырақтай бақырайған, шарасы кең қара көздері әлемді ішіп-жеп қоятындай, келбетті адаммен неге ғана қатар жүргім келмесін. Жүретін де едім.

Дүниеде не көп, көреген көз көп. Дүниеде не кеп, өткір, буынсыз тіл көп. Бір күні жеңгеймен кек базарға кетігі бара жатқанымда тіліңе теріскен шығып,. аузыңа албасты ұялағыр бір сары шақа әйел бізді көріп мырс етіп күліп алды да, маған естірте жанындағы жолдасына тұпа-тура былай деп салмасы бар ма:

— Мына бір жуан мен жұдырықты қара'. Анау жеңгей бір шелек су көтеріп келе жатыр екен десем.

Мен өзімді ешкімнен кеммін деп жүрмеген жанмын. Соғыс комиссариатында есепте тұрамын. Мемлекет мекемесінде қызмет істеймін. Демек бұл менің кәдімгі санаттағы адам екенімді аңғармаса керек-ті. Әскери сапта тұрғанда да қалын. шанның ішінде болатынмын. Ал енді мынадай сары масаның тұмсығындай өткір сөзді қалай көтере алайын. Маңдайымнан тер бұрқ ете түсті. Осыдан кейін-ақ Зағипаның қатарына бармай шегіншектей беретін болдым. Оған қатарласа берсем-ақ сары шақаның өңменімнен өткен сөзі есіме түседі. Ілгері басқан аяғым кейін кетеді. Сөйтіп жүргенде жеңгем өзін маған басқа бір қырынан танытты.

Журналист байқұстың ұйқысы қанған ба, ертең бір демалыс алған күнім еді. Бүгін ерте жатып, ертең түсті ала тұрайын деп қам жасап жатқан шағымда телефон шарылдап қоя берді. Трубкадан естілген дауыс Зағипанікі. «Сен бала тан ата бізге кел. Ағаң сені бос деді. Бір шаруам бар» дейді. Міне, ұйқы керек болса! Зағипа телефон соққан соң тыныш ұйықтап көр. Егер мен уақтысымен бармасам «туысқандарыңның сиқы анау, шақырып келтіре алмаймыз» деп қызметте жүрген ағайдың құлағының етін жейді. Оған жаның ашиды. Оның үстіне ондай-мұндайды тыңдамай кете беретін маған біткен ағаның жасы ғана үлкен болмай, қызметінің қоса үлкен болғаны пәле болды. Сондықтан ағаға деген сый математиктер тілімен айтқанда екі дәрежелі болып шыға келеді. Ендеше оның біреуін ағаңа көрсетсең, екіншісін қалай өтерсің? Жеңгенді сыйласаң ағаң оған қуанбаса ренжи қояр ма екен! Құлағының тыныш болғанын кім жек көрсін. Ал, жүгір!

Таңертең ертерек тұрдым да, шала жуынып жеңгеме жеттім. Ол ұйықтап жатыр деді үйдегілер. Уақыт өтіп барады. Шіркін, демалысыңда бір көсіліп жатып еркінше ұйықтағанға не жетсін. Арадағы біраз уақытты есік алдында жүрумен өткіздім. Сағат тоғызды соқты. Газет қарауға дүкенге жөнелдім. Барған дүкендердің біразы жабық болып, алысырағына кетіп қалып, асықсам да кешігіңкіреп жеттім. Сағат он болып кетті. Менің өкпемді қолыма ала жүгіргенімде не жұмысы бар, жеңгем бір жақсы жері әлі қалың ұйқыда екен.

Жарты сағаттан соң, жеңгей тұрды. Мен не де болса газеттерді тегіс қарап шығуға мұрсат алғаныма қуандым. Үстінде жапырақ-жапырақ гүлі бар желеңмен ол ас үйге кіріп кетті де, аузына бұралақтап бірдемені тығып қайта шықты. Мәз тауып отырмады. Сонан соң өз бөлмесіне кірді. Сәлден соң қайта көрінді. Жеңгей жаңағыдай емес, төрт-бес бунақ болып кетіпті. Ауылда өзен көмейін бекіту үшін кәдімгі қамыс бойраларды жазып қойып, ішіне тас аралас топырақты, шөпті буатын. Мықты болуы үшін жіп бірнеше жерден түсетін. Сонда ол бақа жұтқан жыланның тамағындай бунақ-бунақ, бөлтек-бөлтек болып жатушы еді. Менің жеңгемнің де соған бір ұқсастығы бар сияқты.

Зағипа тырмыштанып, буынтық-буынтық болып менің алдыма түскен кезде есіктің қоңырауы шылдыр етті.

— Тұла, тұл,—деді. аузындағы тамағынан тілі сөзге келмей ол бар денесімен.маған бұрылып. (Өйткені мойны бұрылмайды). Тоқтай, қалдым. Ұйықтай тұр демейді-ау, шіркін, деп тұрмын ішімнен. Ол аузын шала-пұла сүрткен болды. Ашылған есіктен жеңгейдің екінші бір егізі сияқты әйел. көрінді. Құлағындағы сырғасы, мойнындағы алқасы, тіпті үстіндегі көйлегіне дейін менің жеңгемнің киімінен айнымайды. Бота көрмеген біреу оны көргенде «кішкенелігі болмаса құдды түйе» деген екен. Сол айтқандай әнтек кішілігі болмаса тура Зағипа. Тек жаз шілдесінде алдына жыланның қабығы түстес шұлық киіпті. Ол есіктен аттап басқан кезде үйге адам емес, табалдырықтан әлдеқандай шұбар оқ жылан көтеріле сырғып кіріп келе жатқандай көрінді. Ол дудар қара шашын әлденеше жерден шеңберлеп тастапты. Баяғыда көкпар тартып жүріп аттан құлаған бір жігіттің басын оташының осылай қайыспен шандып тастағанын көрген едім. Жеңгеме есіктен кірген әйел біз сұғып алды ма деп шошып қалдым. Жоқ қан шыққан жері көрінбейді.

Нақ осы жерде жеңгем қайта сөйлеп кетті. Аузында бұлтаңдап әлі де бірдеме жүр.

— Немене, бәрін өздерің киіп,— деп келген әйелге ажырая қарады. Ол жеңгемнен қысылмады. Алдымен сықылықтап күліп алып барып сөйледі:

— Менің ойлағаным сенің қамың ғой. Нағып құлқын сәріден жүр ден ең. Одан да әкелші алдыңдағы конфетіңнен.— Әйел қайта сықылықтады. Қалай күлкісі келеді екен. Күлетін тіпті ештеме де жоқ. Әлде мені келекелеп тур ма деп қысылып барамын.

— Алдымен әкелгеніңді көрсет, конфетті сонан соң,— деді жеңгем, аузы бұл жолы босаса керек, сөзді бұзбай сөйлеп.

Біздің жеңгеймен келген жеңгейдің көйлегінен айнымайтын сары ала .қапшықтың аузы ашылды. Бір қызығы осы қапшық та жеңгем сияқты бұдыр-бұдыр болып кеткен екен. Қай бүйірінде не жатқанын кім білсін, әйтеуір алдымен бір езуінен жылан қабығы түстес қара ала шұлық ирелеңдеп, шұбырып шығып келе жатты. Оны тартып шығарып жатқан әйелдің аузына жеңгем өз аузындағы конфеттің қалғанын, сілемей-сілемей қалпымен алып тығып жіберді:

— Тула тенін тазмедің,— деді енді келген жеңгей конфеттен босамаған тілі оралымға келмей. Ол айтқан сөзге түсінбей барып, соңынан білдім. «Тура сенің размерің» дегені екен. Оның көмейіне жеңгей және бір конфет тастап жіберді. Оның ашқан ауызы маған шамадан тыс үлкендеу көрінеді. Конфеттен гөрі үлкенірек нәрсе сұрап тұрғандай. Ол қапшықтың тағы бір қуысынан үлдірек әйелдер кеудешесін шығарды. Біздің жеңгей күлмеңдеп барады. Сары ала көйлектің қалтасына бырбық саусақтарды сүңгітіп жіберіп бір уыс конфетті алып енді өз аузына ұрып жіберді:

— Тады нен бад?— деді ол келген жуандау жеңгейге. Сөйтті де оның аузына өз қолымен қайта конфет салды.

Ал келген әйел қолын қайта қапшыққа тықты. Алтын жүзіктерге толы бырбық саусақтары қапшық ішін шарлап жөнелді.

— Пыда бід дәдте бад еді!— деді ол конфетпен қоса тілін шайнап. Жеңгейдің бырбық саусақтары сары ала көйлектің қалтасына қайта түсіп шығып, бір уыс конфетті ауызға жеткізді.

— Адам!—деді жеңгей әлдеқандай тоқыманы көріп. Мен оның «алам» деген сөз екенін бірден білдім. Өйткені оның шарасы кең көздері жайнап сала берді. Жеңгей алған дүниесін көріп отырғанда «ақсасын кедін» деп аузын бұлталандатып келген әйел шыға жөнелді. Аяғына көзім қайта түсті. Жаңағы шұбар жылан арбап болып, қайқаңдап шығып бара жатқандай.

Мұндай жомарт жанды білмеуге қалай дәтің барады. Ол шыға бере-ақ жеңгейге қарадым:

— Бұл кім?

— Дәдияны айтатын ба?—деді ол. Әлі аузы босамаған екен. Ер болсаң түсініп көр. Шәлия ма, әлде Мәдия мә? Не болса ол болсын «ия» ден салдым.

— Тадыс сатуты, деді ол жұтынып. Түсінікті...

Сонымен далаға шықтық. Жеңгейдің аяғы да өзгеріп қалыпты. Жаңағы жылан қабық бұл аяққа да жармасыпты. Бұж-бұж денеге шұп-шұбар шұлық... Жыртық ерінге кетік тостаған сияқты болды. Мен бұрынғымша артында келемін. Ол анда-санда артына бір қарап қояды. Әлі аузы бұлталаңдап барады. Аузындағы конфеттер оның әр жеріне барып біте қалып жатқандай, буылтық көбейіп көрінеді. Ол бұрылатын жерге келіп артына қарады. Оның көлеңкесіндей болып, өкшелеп мен келемін. Жеңгей қатты есінеді.

— Ұйқым қанбай қалыпты,— деді. «Аз ұйықтадың ғой» дей жаздап қалдым. Өмір-бақи тілімнен таяқ жеп келе жатқаным есіме түсе кетті. Айтпағаным қандай жақсы болды. Ашылмас тұманға жолығып жыным бар ма! «Інің адам сыйлауды білмейді» деп тағы да пәлеге ұрындырады ғой.

Жолдан өте бергенімізде еңгезердей біреу: «Сәлематсыз ба?» деп гүр ете қалды. Көзінде мүйіз қара көзілдірік. Тани алмадым. Адамның бар қадір-қасиеті, бар нұры көзінде екенін осы жерде бірінші рет аңғардым. Егер көзін көлегейлесең-ақ адамды бірінен бірін айырып болмайды. Шамасы бір профессор шығар. Біздің жеңгей тегін сөйлеседі дейсіз бе? Қара көзілдіріктімен жеңгей сыбыр-сыбыр, жыбыр-жыбыр ұзақ сөйлесті. Арасында әйтеуір әуейі болғандар оңаша кездескенде бола беретін ыржалақ күлкі жоқ. Байқаймын, онысына қарағанда әңгіме аса мәнді болса керек. Олай болғанда мен не істей алмақпын. Аты-жөні жоқ қара көзілдіріктімен төбелесе кетпекпін бе. Ішімнен тынып жүре берер едім ғой. Бір кезде «кеттік» деді жеңгей маған қарап. Қара көзілдірікті алға түсті. Кепкен көшеде шұбап жүріп келеміз. Кәдімгі жалғыз аяқ жолмен келе жатқандаймыз. Мен болсам Зағипамен бастан қатарласпайтын адам. Ал мынанікі не?

Қара көзілдірікті оң жақтағы жасыл қақпаға қалт бұрылды. Буынтық-буынтық жеңгем де сап-сары ала болып жалт етті. Мен қалайын ба, бұлт ете түстім. Кіре берістегі бір жер астындағы есікке түстік. Нақ осы жерде қара көзілдірікті артына бұрылып күңк етті. Жеңгем маған қарады.

— Қал Осы жерде!— Қаққан қазықтай қатып қалдым. Жеңгемнің даусының бұйрықты шыққаны сонша кеңкиіп тұра бердім. Олар неге кетті, мен неге қалдым дегенді де ойлауға шамам келмеді. Бір кездері «ал мынаны» деген сөзді естіп селк ете түстім. Бір бума зілдей бірдеме. Көтере жөнелдім. Екеуміз кеттік. Өзінен-өзі түсінікті болғандықтан қара көзілдіріктіні іздегенім жоқ. Басқа жаққа бұрылмай үйге тура тарттық.

Міне, көрін отырсыздар, менің жеңгем сайрандап жүр. Үйге келген соң ағамды адам қылған жеңгемнің өзі екенін оның сөзінен білдім. Ол «сенің ағаң кеңсенің жұмысынан басқа не білуші еді, бәрін, үйді құрап отырған өзім» деп маған ұзақ-ұзақ әңгіме айтты. Кім біледі, рас та шығар.

Осы заманның жеңгесі. Телефон шыр ете қалды. Қап. пәле болмаса игі еді деп мен отырмын.

— Алло, мен өзім. Аман, қанша?—дейді жеңгем.— Қайным. Әрине, басқаға сенемін бе? Жарайды, қазір.

— Кеттік,— деді жеңгем бұрылып.

— Тағы қайда?

Сары ала көйлек есікке беттеді. Бұл жолы көбелек сияқты көрінеді. Көбелек деген де көп нәрсе. Сырты жақсы болғанмен іші жаманы аз дейсің бе, оның?..

Баратын жеріміз жақын болды. Көшені кесіп өтіп арғы бетте тұрған «Азық-түлік» магазинінің үстіндегі бір үйге кірдік. Магазиннің үстінде тұрғандықтан ба, әлде жасауы тым айғайлап тұр ма, осы бір үй маған тура магазиндей көрінді. Үй-ішінде орындықтан басқа жерде орын жоқ. Жалтырауық столдың үсті жабылып арақ-шарапқа толып тұр. Есік ашқан адам жеңгейді асқан құрметпен қабылдады. Ол босағаға тоқтамай төрге бір-ақ шықты. Мен атқосшы ретінде есік жақтан орын алдым. Таудай жеңгемнің жанында төбешіктей болып отырғанымның өзі қандай оғаш көрінер еді. Жеңгем бәйгеден келген аттай жайнаңдап кеткен. Үй-іші оған бәйек болып жатыр. Отырар-отырмастан ыстық қуырдақ буы бұрқырап келіп қалды. Таңертеңнен бері сандалудан қолы тимеген мен байқұстың мұрнын қуырдақтан шыққан қара бұрыш иісі қытықтап екі рет түшкіріп қалдым. Үй иесі инеліктей қатқан қара келіншек мені көзімен атып барады. Шамасы танитын адам сияқты. Мен көңіл аудармауға тырыстым. Алдыма салып берген қуырдақты жей бердім. Бірақ, атауымды жегендеймін. Олар мені тіпті керек те қылмады.

Жеңгей, сіздің ден саулығыңызға — деп қара келіншек рюмка толы шарапты көтеріп тастады. Өз денсаулығы үшін ішпей жеңгемді ауру деп пе едіңіз, ол да қағып салды. Екінші тосты жеңгей көтерді:

— Дәметтің ден саулығы үшін!— Е, мына әйелдің аты Дәмет екен ғой. Таныс ат. Әлде ол бізде істеді ме? Ия, ия осы сияқты біреу машинистка болып еді... Менің жеңгеме екі рюмка да үлкен жүк болды. Демнің арасында оның сөзі бұзылды:

Мынаның ағасы үйге қарамайды. Жұртпен тіл табатын, бәрін табатын өзім...

Дәмет бірер рет «сізді де, әсіресе, ағайды сыйлаймыз і ой» дегенді ескертпек болып еді, Зағипа оны тыңдамады. Даурығып кетті. Мен қыпылдап барамын. Кетуге асықтым,

— Мені сыйла, ағаңды мына мен...— деп Зағипа жұдырығын жұмып көрсетті. Ағайдың жаны Зағипаның жұдырығының ішінде қалғандай көрінді маған. Мен орнымнан тұра бастадым. Зағипа зекіп қала ма деп лып етіп отыра қалуға дайын тұр едім, жоқ ол бір тәуірі ештеме демеді. Менің ыңғайымды көрген Дәмет бір торға төрт шөлмек коньяк салып әкелді. Зағипа орнынан тез тұрды. Сары ала көйлектің қалтасынан коньяктің ақшасын төледі.

— Төртеуі не болады,— деді Зағипа.

— Тағы әкеліп қоярмын,— деді Дәмет. Бәрі түсінікті. Meн коньякті үн-түнсіз көтере жөнелдім. Артыма қарағанымда Дәмет мені көзімен атып тұрғанын байқадым. Ал шыға бергенде ол «газетчикке» деген сөзін құлағым шалып қалды. Одан кейін:

— Ол менің қайным ғой,— деп даурығып жатқан буыны босап қалған жеңгемнің күрмелген сөзін шала естідім.

Зағипаны есіктен кіргізе салып, үйге тарттым. Діңкелеп келіп құладым. Бірақ қанша шаршасам да жылан қабық шұлық көзілдірікті дәу, Дәмет көз алдыма елестеп ояна бердім. Көзімді жұма берсем-ақ олар ағайды буындырмақ болып келе жатады...

...Таңертең келіншегім екеуміз қызметке бірге шықтық. Трамвай аялдамасында әйеліммен қырықпа шаш, көрме қас біреу ескі тапысындай жалпылдасып жатты. Трамвайға отырған соң:

— Жаңағың кім?— деймін оған.

— Жеңгейдің танысы ғой,— дейді ол.

— Сатушы шығар.

— Ия, сатушы. Қайдан білдің?— әйелім мені бір сәуегейлікпен білді десе керек.

— Жеңгейдің танысы болған соң...— дей салдым мен.

1967





АЛАЯҚ

Екі қолын қалтасына салып, қалпағын шалқайта киген бір жігіт жақында Ұзынағаш базарының ортасында «мені кердің бе» дегендей өзіне өзі сұқтанып тұра қалды. Жанынан өткен біреулерді тоқтатып алып, «мен жазушымын» деп таныстырды өзін.

— Болсаң бол!

Осы кезде жазушымыз сөйлеп кетті:

— Кітап жазын 15 мың сом алып едім, сіздей жолдастардың беделінен садаға деп ортаққа салып жіберіп, енді міне қалтаның босап тұрғаны. Содан міне «көкмойындарды» көріп мұрынның қышып тұрғанын көрдің бе?

— Олай болса жүр ендеше!..

Түс қайта бұл жігіттің қошаметшісі көбейді. «Ұзынағашта «көп жүріп қалдық, бұл жердің дәмі кетіп барады. Ал енді бір жерге барып қонақтайық!» деді жаңағы «Жазушымыз». Сонымен ол бастаған бір тоғыз, машинаға отырып алып, Қарақыстақ қайдасың деп тартып кетті.

Қарақыстаққа келген соң, «жазушымыздың» лауазымы үлкейіп, өзгеріп кетті. Айналдырған жарым сағаттың ішінде қазір ғана қастарында тұрған жолдасының тез өсіп кеткендігіне айналасындағылар таңданып қалды. Бұл жолы ол өзін республикалық газеттің тілшісімін деп таныстырды.

— Апырай, мына жігітіміз бара-бара кім болып кетер екен?— деді бірі. Шынында да солай-ау, егер «тілшіміз» мына шоқырақтан танбаса, енді біраздан кейін министр болып алмаса қайтерсің. Я, мына шабытына қарағанда министр де болып алатындай түрі бар.

«Бұл тегін адам емес» дегендер де болды бұл жерде. Несін айтасыз, «ақмағамбеттер» тағы келтіріліп, рюмкалар сендей соғылды.

— Мына шаш босқа түсіп, босқа қасқабас болды деп отырсыңдар ма? Үлкен газетті отыз жыл шығарысамын, деп сөйлеп кетті жігіт.

Кеше де сол газеттің бір қызметкері болып еді,— деді отырғандардың біреуі.

Ей, қой, «бұрынғы туған құлақтан соңғы шыққан мүйіз озыпты» деп, немене айтып отырсың?!—деп зекіп тастады ол тағы да.

Осы Қарақыстақта тұратын Мұсаның үйіне келгенде әлгі тілшісымағымыз тағы бір секіріп түсті. Бұл секірімпаз жігітіміз кәдімгі Суқылдақов еді.

— Құтты қонақ келсе, қой егіз табады деген. Мен бір жүрген қызырмын, шал. Барың болса әкел. Мен үлкен газеттің аға редакторымын, Алматыға барған соң жазуды тура сізден бастаймын,— деді Суқылдақов қасындағы кәрияға. Әрине ол босқа тілші болғысы келген жоқ. Жөні келсе, бірдеме жымқыра кеткісі келді.

Газетке жазамын дегенді кері түсінген шалдың есі кетті:

— Не алсаң да жаза көрме, айналайын,— деп жалынды.

Суқылдақов, ертеде баспа төңірегінде әдеби қызметкер болып істеген. Содан ол бір күні командировкаға барғанда өзін «редактордың орынбасарымын»,— деп таныстырған.

Суқылдақов баспадан шығарылып жіберілгеннен кейін де өтірік тілші болуды қойған жоқ. Қайта ол өтірігін үдеткен үстіне үдете түсті. Ол талай құбылып, талай түрленді. Бір күні ол аяқ астынан зым-зия жоқ болды да кетті. Оны жоғалып кетті деп жоқтай қойған да ешкім болған жоқ.

Арада ай өтіп, апта етіп кеткен соң сол алаяқ Онтүстік Қазақстан облысының Келес ауданынан қарасын бір көрсетті. Күздігүні жел аударған қаңбақтай талай ашық-ауыздарды алдап-арбап, дүниені шарлап жүріп осында келген екен. Келе салып кәсібіне шұғыл кірісіп кеп кетті.

Бұл алаяқ аудан басшыларының біріне келіп: «Мен республикалық қызметкермін, маған машинаңды бересің, колхоздарды аралаймын» деп кеудесін кере түсті. Ол мұның сөзінің төркінін көріп, одан куәлігін сұрады. Куәлік сұраған соң Суқылдақов кенет ашу шақырып, сенін колхоздарыңды аралап, өзіңді орныңнан алдырамын деп қорқытты. Содан бұл әр мекеменің атын жамылған өкілсымақ «Ынтымак» колхозына келді. Колхозда жылдық есеп беру жиналысы өткелі жатыр еді.

Жиналыс басталғанша, Суқылдақов колхоз председателі Оңалбаевтың ашықауыздығын пайдаланып, «үстіңнен мынадай арыз түсті» деп қысып та алды. Алаяқ артынан жұмсарыпты да, «мен сені кәдір білер, адамгершілігі мол адам деп келдім, оны өзіңіз білесіз» деп құлқынын ескертіп, көмекейі босапты. Сөйтіп, колхоз председателі оған арнап ауданға, аз да болса бірдеме жеткізіп бермек болды.

Жиналыста есепті баяндама бітіп, екі-үш кісі жарыссөзге шығып, сөйлегеннен кейін алаяқ сөз алды. Ол: «Мені неге танымайсыздар, мен — Қазақстандағы қазақ атаулыға белгілі Суқылдақовпын. Мен Қазақстанның төбесінен қараймын» деп ол демін бір алып, сөзін қайта соза берді. Бұдан кейін ол осында біраз жұмыстарды «тексеруге келгендігін», оны өзі тексеріп, шешіп қойғандығын, қорытындысын кейін хабарлайтынын айтты. Сөз арасында арыздарың болса қазір тапсырыңдар деп те жіберді. Ең соңында өлшесе бойына сыймайтын бір сөзді айтып салды: «Сіздер келешекте жұмысты жақсы істейді деп республиканың басшы мекемелерінің атынан сенім білдіремін» деді. Шіркіннің беті бүлк етпеді-ау.

Осыны айтты да, ол жиналыстың аяғына қарамай «Жоталы» колхозына жүріп кетті. Колхоз председателіне қағаз жазып, «ендігі сөзді ауданда сөйлесерміз, тапсырманы орындап барғын» деп хат жазып қалдырыпты.

Бұл алаяқ әр колхозға, мекемеге келгенде куәлік сұрағандарға «надансың» деп ұрсып, одан әрі тартып отырды. Әр жерде әркімдермен бөтелкелес те бола кетті. Оларға мақтанып, бөсіп «мен математика ғылымының докторы, профессормын, Кенесары Қасымовтың қатесін тапқан да мен, аспан әлеміне де қатысым бар. Оқта-текте Темірқазықтан да хабар алып тұрамын» деп күпінді.

Суқылдақовтың алаяқтығы Келесте ғана білінген жоқ, өткен жылы Есікті де, бұрнағы жылы Бұғылыда да білініп қалған. Суқылдақов әлі жас жігіт, жасына келе суайттығы Хлестаковтай болмаса да, Қорабаймен бара-бар түседі.

Мінекейіңіз, Суқылдақовпен таныс болыңыздар!

1952





ҚАРА МЫСЫҚ ҚАЙДА?

Торғын егіннен бесінде қайтты. Қайтарда денесі тітіркеніп еді, енді үйге келісімен іші-бауырын бүрістіріп, әлдене бүріп барады. Тіпті аяқ-қолын жазудан қалып, төсекте арі-бері домалай береді. Торғын қарақұрт тиген түйенің осылай домалағанын талай көрген еді, енді ол домалау алыс емес, өзі де шытыр жеген өгіздей аунақшып жатыр.

— О, тоба! Мұндай да дерт болады екен! Енді қайттім. Күлкірне жасап басайын,— деп Торғын тұра жүгіріп, қоз араласқан қоламтаны ескі темір табаққа салып, қолдың майы сүртіле-сүртіле сауыс болып, мүңкіп кеткен ескі орамалға орап әкеліп, ішіне басып көрді. Оның дауасы түспеді. Іш қояр емес, бүріп барады. Өрмекші торына түскен шыбынның шығамын деп тырбанғанынан өрмекші торы жиырылып, шыбынды бүрістіре түсуші еді, нақ сол сияқты Торғынды да бір көрінбес алып бүйінің құрған торы өткен минут сайын кіндігінің түбінен алып, жиырып барады. Торғын домалап жатыр...

Ол сасайын деді. Ең болмаса жалғызы Еркінді де көрмей қала ма? Нақ осы кезде екі қабат әйелдердің «қалай туатынын айырғыш» Көмескі кемпір үйге жетіп келді де, зарлай жөнелді:

— Құдай біледі, сонан соң мен білем, ауырып жатырсың ә?!

— Я, я, қасиетіңнен айналайын, абысын-ау, дәл түстің төбесінен. Енді қайттім? Ой-ба-ай!..

— Бәсе, бәсе үш күннен бері айналдырып жүргенін көріп едім осы үйді, түнде соны қуалап түнімен ұйықтай алмадым. Жар жағалап, кетіп еді. Ақыры тапқан екен, жүзің құрғыр...

— Абысын-ау, таптың, таптың! Ауырып жатырмын.

Көмескі ғайыптан бірдеме естігендей ақилана аспанға

бір қарап алды да, шұғыл бұрылып:

— Е, ол кәпірге менің әлім келмейді. Анау Құмтоғаннан пері түсіріп оқитын Шахан молда келген. Соған шап. Тіпті кітап ашса, өзі де келіп қалар!

— Ойбай-ау, абысын-ау, өзіңнен басқа жан жоқ қой.

— Жарайды, қарағым, жарайды!

Арада жарты сағат етпей-ақ жын түсіріп оқитын ғұлама молда құдай айдап осында өзі келді. Молданың басында сәлдесі болмағанымен жаз күнінде қалпақ ішінен киген тақиясы бар. Анықтап қараған кісіге бір кезде оның қара-ала болғаны байқалады. Енді тақияның ағы шайырмен баттасып, оның ағы қайсы, қарасы қайсы, айырып болмайтындай күйге келіпті. Молда аяғын сипай басып келіп, кебісін тастап, шарта жүгініп ағаш үйдің төріне отырды. «Мұрттың құтсыз болғаны ақынға сын» дегендей шошақ иегіндегі он тал сақал молдекеңнің бет пішінін берекесіздендіріп тұр. Сопақ сары өңі қансыз, сөлсіз, тым қуарыңқы көрінеді.

Бұл кезде ауылдың естияр адамдары жұмыстан қайтпағанымен бірді-екілі желаяқ әйелдер жетіп, тіпті саққұлақтары Торғын хабарын естіп, осы үйге келді. Ойда жоқта сау адамға жабысқан бұл кенет кесел тегін еместігін көмескі кемпір келін-кепшіктерге түсіндіріп, сапылдап жатыр.

— Күн қайта жабысуын көрдің бе, күн қайта. Егер молда мықты болмаса, мұның айығуы қиын,— деп те жіберді ол. Оның төндіре сөйлеген сөзінен өзімізге де бірдеме жабыса түспесін дегендей аналар үрпиісе, дүрдиісе қарасады. Ендігі сөз молдада қалды. Бәрі де соның аузына қарады.

Шарта жүгініп отырған молда әп-сәтте батыс жақтағы терезеден түсіп тұрған, еңкейіп ұясына жақындаған ащы күнге бір қарап алды да, шіңкілдек даусын созып бастап, біреу тез бітір деп желкесінде жұдырық түйіп тұрғандай артып жылдамдата жөнелді:

— Арық жағасында жатқан жынның жанынан жүріп кеткен екенсіз. Егер үстінен жүргеніңізде жаныңыз қалмайды екен. Қазір қара ешкі тауып сойыңыз, өкпесімен қағамын. Сонан соң ешкінің еті бұл ауылға харам. Жынды қара мысыққа аударып оқимын. Төсінде ағы бар қара мысық тауып келіңіздер. Алла тағала дауасын салса, ертең-ақ жазылып кетесіз.

Торғын үйінің ақ ешкісі Қайсар үйінің қара ешкісіне айырбасталды. Қайқы мүйіз қара ешкі көзі жаутаңдап, жазықсыз сүйреліп келгеніне наразылық білдіргендей маңырап-маңырап қойды. Сәлден кейін бір жігіт қара ешкіні алып ұрып, жәукемдей бастады. Қара ешкінің терісі сыпырылысымен өкпе-бауыр кеңірдегімен суырып алынды. Ауруы бағанағыдан да асқынып, бүрісіп қалған Торғын зорлап тұрғызылды. Далаға шығарылды. Өкпені қолына алған Шахан молда қара ешкі етінен аласталған сен болдың-ау, дегендей өкпені қолына алып ашқарақтана қарап қойды. Сонан соң қолқадан ұстап бауырын жаза алмай тұрған Торғынды өкпемен үш рет салып жіберді. Іштен жаңа шыққан қанды өкпе Торғынның жазғы ақ көйлегіне қызыл мөрін үш рет басқанда, ақ көйлек қызыл ала көйлекке айналғанда Торғын молданың «үйді үш рет айналып көліне» шыдамай қалбалақтап барып, қалпақтай түсті. Молда өкпені қимаса да лақтырып жіберді. Ол анадай жерге барып сылқ ете түсті. Оған ешкі сойылған жерге жиылған иттер таласып, ырылдасып-керілдесіп мазаны алды.

Тұрғандар Торғынды көтеріп барып төсегіне жатқызды, Молда екінші бөлмеге әлдекімнің алып келген қара мысығын ұстап кіріп, аздан кейін шықты. Одан мүлгіп Торғын жатқан үйдің тор алдына барып отырды.

— Қарағым, алла сәтін салды. Қара мысық қара жынды қабылдамай көп қарысты. Дегенмен қара мысыққа ауруды аударып оқыдым. Енді мен жүрейін, алла тағала сәтін салды... Енді...

Көмескі Торғынға ым қақты. Торғын төсектің бас жағынан екі қызыл қағазды алып молдекеңе ұсына берді. Қағазды қағып алған молда «қара мысық мәуілдемей есікті ашпаңдар, мәуілдеген соң науқас жазылады» — деп екі қызыл қағазды шапанының алдыңғы бойына сүңгіте салып, қара ешкінің етін көтеріп үйден шықты...

Қара мысық қамалғалы қашан, екі-үш сағаттай уақыт өтті. Науқас үдей түсті. Үйге келгендер қара мысықтың мияуын естуге асығып, құлағын сол қамалған бөлменің есігіне тосты. Дыбыс жоқ. Торғын дөңгелеп жатыр. Күн батуға таяды. Жұрт жиналып қалды. Торғын әл үстінде. Нақ осы бір сәтте колхоз председателі Өрен, Торғынның баласы Еркін машинадан түсті. Болған жағдайды сұрап білді. Адам ауруын өзіне қабылдаған қамқор қара мысық не халде екенін білу үшін Өрен есікті ашып жіберді. Мысық түгіл сымбылбай да жоқ.

— Мысық жоқ!

— Ой, тауба!

— Қара мысық қайда?

— Астағипралла!

— Менің көзімше қалған...

Жұрт таңданысып, жағасын ұстасты. Осы кезде қара мысықты балалар көшеден ұстап әкелді. Нақ бағанағы қара мысық. Бұрнағы жылы Қайсардың баласымын құлағына ен түскенде Көмескі кемпір осы қара мысықтың құлағын тіліп, қанын жаққан еді. Нақ сол құлағы тілік қара мысық. «Қамбаларыңа түскен тышқанды қырдым, құлағымды тіліп, қанымды бердім, енді не жазығым бар еді» дегендей қара мысық ұстап тұрған баланың қолын тырнап алып, жерге түсіп кетті. Сөйтсе, қара мысық молда қамасымен-ақ ашық тұрған желдеткіштен қарғып шығып, жайына кеткен екен. Қара мысықтан қайыр кеткенін көз көрді. Колхоз председателінің машинасымен Еркін шешесін ауруханаға әкетті. Ертеңіне қара ешкінің еті Көмескі кемпірдің есігі алдында қайысып жаюлы тұрғанын жұрт көрді. Бес-алты күн өткен соң соқыр ішегін алғызып, Торғын шешей үйіне қайтты. Жұрт арасында көңіл сұрай келген Көмескі:

— Тышқаншығыңды сала келіп, біздің үйден тамақ жеп кет,— деп Торғынды қара ешкінің етіне шақырды...

1962





АРЫЗДАР ОСЫЛАЙ ОҚЫЛДЫ

Көріп қойғандай қап-қара қасты, қалың қабағы түксиген, көзі сәл шадырлау біткен, бүйрек бетті, қара кісі резина кәсіпшілік артелінің клубына кіргенде отырғандар оған ығысыңқырап жол берді де, ол жиналыс басқарушылар столына жеткенше ала көзімен шығарып салды.

— Әне, председатель келді,— деді жұмысшы Әлім, істес жолдасы Николайды түртіп қалып,— бұл жолы не ойлап келді екен.

— Әрине, бүгін ол,— деді Әлімге күлімсірей қарап Николай,— «өзіңнің қалауың бойынша қызметтен шығарамын» деп айқайлай қоймас. Нақ осы жолы басқа бір амалын сайлап келген болар.

Аяғын кердең басқан дөң жауырын, қырыс мойын жаңағы кісі стол басына барысымен қоңырауды алып мен келдім, көрдіңдер ме дегендей сылдыр еткізіп қойды. Сонан соң жан-жағын тегіс бір шолып алды да, резина кәсіпшілік артелінің коллективінің жиналысын ашық деп жариялады. Күн тәртібінде қаралатын бір мәселе болды. Еңбек тәртібі. Мұны естігенде зал іші тегіс қозғалысын, отырғандар күбірлесіп сөйлеп кетті. Халықтың жуан ортасында отырған, күнге күйіп тотыққан, мығым денелі жас жігіт қолын созып, жиналыс басқарушыдан рұқсат алды да, орнынан атып тұрды. Ол сөзді бастай берді де, тамағын бір кенеп қойып сөйлеп кетті.

— Осындай кең талқылауды керек ететін мәселе жұмыс уақытындағы жарты сағат үзілісте қалай аяқталмақ. Қашан да болса осындай кең мәселені тар уақытқа әкеліп саламыз да жұрттың пікірін тыңдай алмаймыз. Өндірістік кеңес те, коллективтің жиналысы да жұмыс уақытында өткізіледі? Бұл қалай?

Осы кезде стол басында отырған артель председателімін түсі өзгеріп сала берді де, жуан қарнын орнынан зорға көтеріп, столдың ернеуінен ұстап әрең тұрып:

— Қашан да болса, Әлім, сен елге іріткі саласын, біздің кемшілігімізді неге сен көргішсің. Жоқ сенің екі-үш норма орындайтын екпінді жұмысшы екеніңді айтқанымызға жазықтымыз ба?—деп қызараңдады председатель.

Шынында председатель бұл жерде Әлімнің екі-үш норма орындайтынын айтқысы келген жоқ еді, оны отырғандар председатель Айқайбаевтан гөрі жақсы білетін. Оның айтқысы келгені «сені екпінді етіп жүрген өзіміз, мына біз, бітіріп жүрген ештемең жоқ» дегісі келіп еді, өзі болдырып келе жатқан аттың алдынан әp кез келіп, тоқтап қалғандай мұғалақ тілі құрғыр шындықты айтты да, аржағын жеткізе алмай титықтап тұрды да қалды. Айқайбаевтың сөзі Әлімді үркіте алмады, ол айтатынын тегіс іркілмей айтып шықты.

— Кемшілікті бүгіп қала алмаймын, оны көрген жерде айтпау коммунистік арыма сыймайды. Жұмыс уақытында жиналыс жасау дұрыс емес,—деп Әлім сөзін аяқтап кідіріңкіреп орнына отырды. Тұс-тұстан «дұрыс, дұрыс» деген дауыстар естілді. «Жиналыс кешке қалсын деген ұсыныстар естіліп, ол сөзсіз орындалды. Aйқайбаевтың қабағы қарс жабылып кетті.

Сонымен жалғыз өзі бір жақ болған қыңыр кісіні қырық кісі жеңді. Терісіне сыймай ашуланып, тырс-тырс етіп Айқайбаев қалды. «Мұның өзі бастықтың арын төгу», әдейі істеліп отырған нәрсе, менің кемшілігімді неге Әлім ғана көреді, кемшілікті көргіш болудың өзі де күмәнді нәрсе, мен қазір партия ұйымына арыз беремін, кезексіз жиналыс шақырып Әлімнің тәртіпсіздік ісін қараңыз» деп күйінді Айқайбаев.

— Сабыр етіңіз, Айқайбаев жолдас, несіне сонша таусыла сөйлейсіз,—дейді партия ұйымының секретарь! Петров.

Жиналыстың кейінге қалуының Айқайбаевтың шиқанының аузын жұлып отырған жайы бар, оның да өзінше жеке басына байланысты ойы болатын. Қазір қалт еткенде жиналысты өткізіп жіберіп, кешке колхоздағы туғанының үйіне кыдырып кетпек еді. Оның үстіне сәт-сәттің арасымен коллективтің жиналысын жасамады деген сөзден де құтылып қалмақ еді және тығыз-таяңда жасалған жиналыста ешкім сын да айта қоймайды. Мінеки «үйдегі ойды базардағы нарық бұзар» деп ой салған жерден шықпады. Я, бастық дейміз, осы бастығымыздың басы жұмысты қалай істейді, деп жұмысшылардың айтатын сөзі жанға қалай батады десеңізші. Бастық болған соң айтқаныңның болмай қалғаны да жақсы емес қой. Бәрінен де бұл жиналыстың болмай қалғандығының Айқайбаевқа өтіп бара жатқан бір жағы бар. Танертең үйден шығарда қосағы қатты тапсырып еді. Қайтсең де қайтып кел, колхоздағы Қапандардікіне қыдырамыз деген болатын ол. Жиналыс кешке қалады деп Айқайбаев ойлап па! Коллектив қолымда ғой, деп уәдені бере салған Айқайбаевты ығыстырып, жанын шымшылап тұрған осы әйелі берген тығыз тапсырма. Әйтпесе Әлім-Сәліміңді тыңдасын ба, олар Айқайбаевтың бақайынан да келмейді. Жүре тыңдап жүре бермес пе еді. «Ауруда шаншу жаман, сөзде қаңқу жаман» дегендей жанында отырып мыжыңдай берсе, көресіні әйелден көрерсің. Сондықтан да Айқайбаев сияқты ағаларыңыз алдымен әйелінің көңілін аулап, сонымен ақылдасып, қоғамдық іске сонан соң барып оралады.

Жиналыс болса кешке қалды. Кызмет аяғы жақындап келеді. Жиналысқа дейін үйге барып келу керек.

Алаңсыз-ақ үйге барайын десе аюдай ақырып әйелі отыр. Өзі жұмыс істемейтін, қоғамдық талқы көрмеген, іші пысып отырған әйел оның ырқына болып, дегеніне көне қоя ма? Барысымен-ақ екі аяғын бір етікке тығады, Сондықтан қайтсе де бір айла табу керек. Егер жиналыс бар еді десе, оны неге кеше өткізбедің коллектив өз қолында ғой, басын істемей қалған ғой, ә, дейді. Ал артельде шаруам бар десе, онда одан да пәле. Сегіз сағат жұмысты істеп келдің, енді қандай шаруа. Шамасы онда сенің бір қимасың қалып отырған ғой деп шатақ салады. Енді не істеу керек? Ендеше мұндай жерде актерлік қабілеттен де құр алақан болмау керек. Жүйкесі жұлынып, жаны шаршап, әбден ашуланып, ызаға булыққан адамның түрін көрсетіп бару керек. Сонда ғана ол кешке кеткенде шаруамен кетті деп ойлайды.

Айқайбаев қабағын қарс жауып, түйіле үйіне келді. Әйелі буынып-түйініп тек машинаға отыруы ғана қалып күтіп тұр екен. «Кетеміз бе?» деуі-ақ мұң екен, әйелін Айқайбаев қатты жекіп тастады. Ол да әншейіндегідей әдетінше бірдеңе дей берін еді, ерінің ашуды үдетіп бара жатқанын көріп жым болды.

Бір рольді жақсы ойнап шықтым деді Айқайбаев үйінен шыға беріп өзіне өзі. Ал осы жиналыста да бір роль ойнап көрейін, бұл қалай шығар екен.

Кешке қарай жиналысқа Айқайбаев қабағы ашылып, күлген болып келді. Жиналысты ол едәуір жайдары болғaн жүзбен ашты. Өзі сыпыртып сұйық баяндама жасады. Күн тәртібінде қаралып отырған «тәртіп» мәселесі болғандықтан ол Әлімнің бағанағы «тәртіпсіздігін» де айта өтті. Бастыққа елдің көзінше сын айту — бұл бастықтың қарауындағылары алдында кәдірін түсіреді. Әлімді мен сыпайылап айтып тұрмын, әйтпесе ол қызметте ұстап болмайтын адам деп те кетті баяндамасының бір жерінде.

Сөзді бригадир Николай алғанда Айқайбаев орнынан ұшып тұрып, сөзді басқа сөйлейтіндерге беру керек деп еді, жиналысты басқарып отырған Петров оны басып қойды.

— Жанадан жасалған екі балонды сіз колхоздағы туысқаныңызға беріп жібердіңіз...— дейді Николай.

Бағанадан бері ашуланып, бедірейіп отырған Айқайбаев Николайдың сөзін естігенде орнынан тұрып, түсін өзгертіп, күлген болып, түлкі бұлаңға салып кетті.

Николай, мені сынаушы тағы басқа жолдастар, дейді oл бір қолын шошайтып, екі көзін сығырайта, екі езуі құлағына жеткенше күлген болып,— мені сынау арқылы қалалық кәсіпшілік одағының председателі. Исак Хаимовичті сынап отырғандарыңызды ұмытпаңыздар. Өйткені мен барлық істі алдын ала сол кісімен келісіп аламын.

Жұмысшылар бұдан кейін де сынауын қойған жоқ. Қайдан қойсын. Сорайып көрініп тұрған кемшілікті қалай жасырып қалсын. Озаттар әдісін кең қолдануға көмектеспейді, сынға құлақ аспайды,— деді олар. Айқайбаев шыдамнан шығып, булығып тағы бірдемелер айтпақ болды.

— Мен қарапайым адаммын, сондықтан да өзі туралы көп айтқанды ұнатпаймын,— дейді ол, бар даусымен гүрілдеп.— Мен осы артельді басқарып жүргенде мына, Николай мен Әлім, екеуін де партада мұрындарыңды қайта-қайта тартып пысылдап отыратын балалар едіңдер. Сынаймын деп менің жасымның үлкен екенін ұмытып кеттіңдер. Ұят бұларың сендердің, ұят...

Айқайбаев резина кәсіпшілік артелінде председатель болып жүріп жатқанда оның сынға қысым жасаушы екенін дәлелдейтін бірнеше арыздар қалалық кәсіпшілік одағына түсіп жатты. Артынша-ақ Айқайбаев Исак Хаимовичке орынбасар болып келді.

Ай артынан айлар өтіп жатты...

Артельден оп-оңай құтылып, әрі қызмет жағынан жоғарылап кеткен Айқайбаев көз еті өсіп, ешкімге жауап бермеуге айналды. Бірлі-жарымды шағым айта келгендерді қабылдамай жіберген кездері де болған.

— Арыз айтушыларды білем мен, тек бастықтарың туралы айтасыңдар,— дейтін ол.

Қыстың бір әдемі кеші болатын. Кеш алдында ұйқтап тұрған Айқайбаев қызарған көзін уқалап сыртқа шықты. Оның көзі есіктің алдында сырғанақ теуіп, ойнап жүрген екі балаға түсті. Мұның бірі өзінің он бір жасар ұлы Жарас еді де, екіншісі көршісінің қызы, ол да сол шамалас, Хадиша еді.

Баланың ойыны қызық қой. Біраз ойнаса аздан кейін екеуі біріне бірі өкпелеп ауыздары томпайысып қалады. Тап-тату, ойнап жүрген екі бала сырғанақтың кезегіне таласып қалды. Жарас кішкентай Хадишаны итеріп жіберіп жығып қойды.

— Папаңа айтамын,— деді Хадиша аузын томпайтып, үстінің қарын қағып жатып.

— Айтпасаң аттан сал. Сенің арызыңнан басқа да менің папамның шкафында жарым жылдан бері қаралмай жатқан құшақ-құшақ арыздар бар,— деді Жарас.

Сыртынан мұны естіп тұрған әкесі шыдай алмай баласын қолынан алып үйіне жетектей жөнелді.

— Саған кім үйретті мұны!—дейді әкесі баласына тұнжырап.

— Папа, оны сізді білетіндердің бәрі айтады. Мен үйлеріне барғанда Коляның папасы да, Болаттың мамасы да, оны Валяның, Темірдің мамасы да айтқан.

Айқайбаев «өз әкеңді өзің» деп баласына бірдеме айтқысы келді де, ештеме түсінбейтін жас балаға сөйлеп қайтем дегендей, орнынан тұрып екі қолымен екі құлағын басып, үйдің ішінде біраз сенделіп жүрді. Сонан соң жалғыз өзі теңселіп сөйлеп кетті.

— Балаларға дейін біліп алған, балаларға қарашы. Менің бұл қылығым мына кішкентай баламның да алдынан шығады екен. Әй, бұдан да өлгеннің... Жо-жоқ. Өлмеу керек, жөндеу керек. Мен жөндегеніммен сынға қысым жасаушы деген атақ менен қала ма? Қалмаса да мен өз ісімді жөндеймін. Мен енді Исак Хаимовичтің ондай теріс сындар дегенін естімеймін. Мейлі енді, сыпай берсін. Мен тек сол теріс әдеттерімді жөндей беремін.

Сонан соң ол жалма-жан киінді де, үйден шығып тура кеңсеге келді. Ол столының кілтін ашып қағаздарға ұзақ үңіліп, отырып қалды.

1953





ҚЫЗЫЛ БҰЗАУ

Оқудың да оқуы бар, бәрі де он бес жыл оқығанымен, менің оқуыма жететін ештеме жоқ деген ой көңілімді көкке көтеріп жіберген жайы бар. «Дүниедегі журналист те,, жазушы да өзім ғана!»—деп нейлон жейденің ішіне сыймай барамын. Әлі тірі болып қызметке бара қалсам шығарма дегеніңнің қанын ағызып, терін сорғалатқанды көрсететін мына көкетайың болар. Етім мен терімнің арасына кіріп алған бір мақтанқұмарлық минут өткен сайын желпінтіп, желбуаздандырып алып барады. Автобустан түскеннен билеп алған осындай бір желік нағашым үйіне қалай келгенімді де білгізбеді.

«Менің болыс болғанымды. қайын-жұртым естіді ме екен?» деген екен бір ұртыкебер, дәңкеуде күйеу. Сол айтқандай ертең қатырма қағаз алған соң қатып шыға келетінін жиенім нағашым да бір білсінші, көрсінші деп іздеп келген едім. Кім біледі, ертең қызметке араласып, алпыс апа, жетпіс жездем болған кезде нағашы, жиен деп қалтамдағы дипломмен ондай шылыққа жол беріп жүре алармын ба, келешекте болатын қайын-қайынаға болмаса, бұрынғылардың бәріне шекемнен қарап, «қайда көрдім» деп өтіп кетпеймін бе? Құдайға шүкір, бір кісінің мұрынындай мұрын бар, танауды бір көтеріп жібергенде арғы жағында шүйкедей Шіңкілдек түгіл, таудай Қажымұқаның тұрса көрермін бе, екпінім үй жыққандай болып өтіп жүре бермеймін бе!?

Айтқандай, әлгі бұзауымды қалай алып қайтар екенмін, ендігі мүйізі де шығып, мал кейпіне келіп те қалған болар. Қыста курсты бітірдім, диплом қорғау ғана қалды деп келгенімде нағашым (шешемнің ағасы) осы бұзауды беріп еді.

— Оқу бітірген екенсің, жиен,— деген ол,— бізден бір бұзау ал, қызыл бұзау.

Әрине журналист мамандығы ауылда бола бермейді, малдана алармын ба, мен ол қызыл бұзауды. Қызыл бұзауды бұлақтай қызыл сиыр етіп, айранын ұрттап-ақ отырар едім, а мал нешік. Әлде осы жерде құдай жарылқап, мал құмар біреу табыла кетсе сатып кетсем бе екен. Сөйтіп мына бір тұрған магазиннен костюм сатып киіп, шікірейіп қалаға бір-ақ тартсам қалай? Бір жаманы бұл ауылдық жерде мал арзан ғой, қызыл бұзауым көзінен қызыл қанды жасы ағып арзанға жылап кетеді-ау, ә! Не де болса жүк таксиін жалдап қалаға-ақ алып кетейін. Әлгі бұзаудың жылы жұмсағынан тамақ пісіретін «Ауыл» ресторанына өткізіп, өзім де қуырдағына бір тойып, бүйірімді бір шығарып алайын. «Кедейдің бір тойғаны шала байығаны!» Жоқ мен қызыл бұзауымды сатқан соң кәдімгідей шыр жинап қаламын ғой. Бір бұзаудың бағасына, әсіресе қызыл бұзаудың бағасына қалтам тоймағанымен нағашыма риза болған көңілім толмай ма, оның үстіне бұзаудың түр-түсіне олар бірдеме қосып төлемей ме. Өйткені нағашым қызыл екендігіне салмақ сала айтқан еді ғой. Тым әдемі, көркем қызыл болмаса, сонша бұлдап айтар ма еді, ол кісі.

Ә пәлем, әлгі ауылынан жырақ, нағашы түгіл жиені, жиені тұрған жиеншары да жоқ, Құрманбайға құдайдың көзінен түскендей қызыл бұзауды сатқанымды көрсетіп, көзін ботаның өрістігіндей қызартайын. Сонда ол Құрманбай ғана ма, Құрықбай, Сырықбайдың бәрі «Сиыр сатқанда сыра ішкізбеймісің» деп артымнан кекіліктің балапанындай шұбырып жүрсін...

Қызыл бұзау беретін, мені ғайыптан жарылқайтын қызыр — нағашымның үйіне кіріп келдім. Нағашым жоқ екен, табиғатынан мойнының бір омыртқасы кем жаратылған нағашы шешем қарсы алды. Әбден жалап жаман үйреткен еріні құрғап кеберсіп бара жатқандықтан ол тілімен оны бір сусындатып тастап, амандық сұрады.

— Әлгіні көрсең бітті ме?—деді шешем менің бар ауыртпалығымды жалғыз көтеріп жүргендей күрсініп. «Сақау баланың тілін шешесі біледі». Нағашы шешемнің не айтып тұрғанын бірден-ақ түсіне кеттім.

— Бітірдім, апа!—деймін мен.

— Енді қайда жұмыс істемексің? Шопыр боласың ба, әлде дүкенші боласың ба?— Нағашы шешем үшін қыдыратын жеріне апарып келе салатын, керегінде әшмошке-тәшмөшкелеп шайын ала салатын осы екеуінен жоғары мансап та, қызмет те жоқ екенін ұқтым. Бағанағы көңілім су сепкендей басылып, бір сәт қалтамды қампайтып, қадірімді арттырар қызыл бұзауды да ұмыттым. Солай болмағанда қайтейін, он бес жылғы оқуым бір тәшмошке шай бере алмайтын болған соң көңілің қалай қабаржымасын.

— Өзіңнің оқуын қандай еді,— деді шешем сары жалақ ерінін бір жалап алып.— Әлгі шотты қаға білетін бе едің? Дүкен ұстауға жарар ма екен деп жатқаным ғой, әншейін. Жұрттың жекжат-жұратының бәрі әйтеуір дүкенші, не шопыр болып шыға келеді. Бізге ондай бұйырмай-ақ қойды.

— Апа-ау...

— Жұрт бес-алты ай оқып-ақ шопыр, не дүкенші бола салады. Құдай ми бермеген сен соны бес жыл сүйредің ғой. Енді не істейсің?

— Газет шығарамын.

— Газет шығарамын?— Ол жалма-жан анау бұрышта тұрған нағашы шешемнің өзіне ұқсас тапалтақ қазақ столды дөңгелетіп әкеліп, ортаға тарс еткізіп қоя салды. Столдың бірнеше шегесі сояудай-сояудай болып көтеріліп тұр. Содан да болар, тақтайлары да атжал қалдырып жыртқан егістіктей ойқыш-ойқыш. Шешем мен «газет шығарамын» дегенде ерегісіп кетті ме, тердің алдында" шашылып жатқан қағаз ішінен «Жарқын жол» деген аудандық газетті алып, столдың үстіне төсей бастады. Оны қат-қабатын жазу үшін оны-мұны сезе қоймайтын, күстеніп мүйізденген алақанымен бір-екі ысып-ысып жібергенде тапалтақ столдың босаған шегелері газетті тесіп-тесіп шықты. «Мені қайтсең жасырасың» деп ерегіскендей. Бағанадан бері столдың әлде бояуынан, әлде кірінен көрінбей тұрған шегенің қалпақтары газетті жарып бергі жағына шыққан соң, жаңбырдан кейінгі саңырауқұлақтай қалпиып-қалпиып қалды. Мұның бәрі де менің жүрегімді тесіп шығып, енді қайта қадалып тұрғандай болды.

— Газет-пәзетіңді қайтесің, егер қолыңнан келсе осы ауылға дүкенші болып келмеймісің?

Не десем екен, тіпті бірдеме деудің өзі қиын, бұл кісіге. Дүниеде шофер мен дүкеншіден басқа мамандықтың керегі жоқ сияқты. Тіпті бұрынырақта «жұрт қорқатын милиционер болсаң етті» дейді екен кемпірлер. Енді милиционер боламын десем де бұл кісінің құлағына кіретін емес.

— Апа-ау, оқығаным сол газеттің оқуы.

Бұдан кейін шешем тіл-аузынан айрылғандай маған сөйлеуді қойды. Сөйлеу емес менің дүниеде барым да, өзімен бірге газеттің үстіне шашып тастаған шибауырсақты жеп, шай ішіп отырғанымды да ұмытып кеткендей. Менің екі-үш кесе шай ішуім ол кісіге екі-үш жылға созылғандай шыдамсызданып, дегбірі кетіп отырғанын байқадым. Қарным ашқан байғұс бауырсақты ойсыратып-ақ жіберер едім, амал не. Менің қолым бауырсаққа барған сайын шешемнің көзі үйге кірген ұрының көзіндей тоқтамайды, менің қолыммен бірге дастарқанның бетін аралап жүгіріп отырады. «Бір тәшмешке шай бере алмайтын неменің нан жесіне қара» дегендей. Құлқыным құрып, араным ашылын тұрса да, әлі тоймасам да шайды доғардым. Шешемнің күткені де осы болуы керек. Дастарқанды көз ілескенше жинап әкетті де, дөңгелек столды қабырғаға сүйей салды. Дүниеде менің барымды енді көргендей ғана бір сөз айтты:

— Бұйымтайыңды айт!— Ішеріңді ішіп болдың ғой, ендігі отырысың не, есегіңді суғармаймысың деп отыр. Шешем шыдамаса піскен шиқандай жарылып кетсін, мен есегімді суғара алмаймын. Өйткені нағашымды келгенше күтіп, қалтамды қампайтып, бүйірімді шығарар қызыл бұзауымды алып кетпеймін бе?

— Нағашым бұзау беремін деген. Соны алып кетпек едім.

— Е, беремін десе берер,— деп алды да, нағашы шешем маған қарап қой көзін алаң еткізді. Түрі бұзылып қайта сөйледі.— Ау, қайдағы бұзау.— Жасымнан жетім өскен, жұрттың ішкі пікіріне үңіліп, қабағын аңдып үйренген менің ойыма да бір арамдық кіре кетті. Менен сары су ас-шайды, бес-алты бауырсақты аяп отырған кісі бұзауды қиып ақылынан адасып па деймін ішімнен.

— Осы үйдегі шығар.

— Бұзауың туған жоқ қой, әлі.

Тумаса туады-дағы. Қалаға алып барған соң туса бұзаулы сиыр етіп тұрып бұлдамаймын ба? Бірден екі қаралы болып шыға келейін деп тұрмын-ау, ә! Менің нағашым да кісі-ақ, жетім жүріп қиындық көріп өскен мені енді адам болар кезде бір демеп жібермек қой. Түйеге «әйт, шу!» деген де сеп! Оның кейін «Оқу бітіргеніне екі қара бергенмін» деуіне де жақсы. Иә, айтқандай осы қазақтың балаларға ен салып, бәсіре етіп, не еншіге бөліп берген төлді атан болып, ат болып кеткенде де «Алданның бұзауы», «Тәкештің ботасы» дей беретіні несі екен? Әлде балаларға қарап оларға тиісті малды да еркелеткені ме екен? Әйтпесе менің бұзаулағалы отырған сиырымды «Балбақтың қызыл бұзауы» дегені не? Ия екі бірдей мал сатқан соң әжептәуір қоңданып, тіпті үстіме үй, бауырыма қазан бітіп қалмас па!? Отаулы болуға да осы пұл септігін тигізер.

Осы бір тәтті ойымды даладан сөйлеп кірген нағашымның даусы үзіп жіберді.

— Әлгі бес жыл сөз оқыған батыр қайда?

Нағашым екеуміз әңгімелесіп отырдық. Шешем де тырп етпей отыр, ернін жалап қояды.

Аудандық газетке келесін ә? Сен маған мына біздің ауылдың дүкеншілерін бір тәртіпке салып берші. Аққұйрық шай аузымызға тиюді қойды. Әлгі Қоңқабайдың қорлығы өтіп жүр. Дүкенге түскен жақсыны жақындарына ғана жасырып береді.

Нақ осы жерде'мені жана көргендей нағашы шешем тесіле бір қарап, ернін жалап-жалап алды.

Дүкеншіні тәртіпке салады?! Оу, мен қазанға тамақ салмай неғып отырмын?!—Шешем ернін бір жалап алып бүгежектеп сыртқа жүгіре жөнелді...

Таңертең кетпек болдым.

— Бұйымтайың бар ма жиен?—деп сұрады нағашым.

— Әлгі бұзауымды әкетейін деп келіп едім.

— Сиыр бұзаулаған жоқ қой, желіндеп жүр.

— Қызыл бұзау ал деп түріне дейін айтқан өзіңіз едіңіз ғой.

— Ойбай-ау, мынау бес жылдан бері оқып жүр десем, мені қызыл сөзбен риза етіп жүр екен ғой.

Қызыл сөз!.. Қызыл бұзау... Қап! Құдекең абұйыр бермегенде осылай болады. Қап! Не дерімді білмей үйден ата жөнелдім. Ендігі қызыл бұзау, қызыл сиыр да болған шығар. Нағашыма баруға бет жоқ. Бұл кезде қызыл бұзау да қызыл сөз болып қалып барады...

1978





ҚАЙТЕСІЗ, МӘДЕНИЕТ ДАҒЫ...

Сіз мәдениетті қалай түсінсеңіз, олай түсініңіз. Мен білетін кейбіреулердің түсінігі сіздердің түсінігіңізден мүлдем өзгеше. Мәдениеттің де мәдениеті болады екен. «Әкесін сабағанды көріп едік, бірақ арбаға байлап қойып сабағанды көрген жоқ едік» деген екен біреу. Сол айтқандай сіз білмейтін мәдениеттің талай түрі бар. Мысалы менің көршім Қоңқай қалтасында дипломы, иегінің астында шоқпардай қылып байлаған галстугы, қатқан костюмі, қатырма жағасы бар адам. Баз бірде танауы астына қырбық мұрт қоятыны да болады. Шалбарының қыры да қатып тұрады. Артық жоткерінбейді, жұрт ішінде кекіреймейді, түкіргіштен басқа жерге түкірмейді. Бір жаман жері оның үйінен шешесі кетіп қалды. Өйткені жас басып кәрі қылып, ақ жүзін сары қылып жетімнен жеткізген ұлына қарайлап жүріп, көп жәбірге шыдап-ақ бакты. Қоңқайдың келіншегі Көлкеш оған күн көрсетпеді. Отырса опақ, тұрса сопақ болды. «Мен сізді жек көремін» деп ашып айтты. «Өзімнің мамам бар, сізді мама демеймін» дегенді де талай естіртті. Ішкі сырын бүкпей сыртына ашық шығарып айтқаны да дұрыс шығар, әкесі өлгенді де естіртеді, содан киын дейсіз бе. Бірақ кемпір байқұс келін жек көретіндей ештеме істеген жоқ еді, бар жазығы отымен кіріп, күлімен шықты, балаларын үйректің балапанындай бақты. Бір оңашасын тауып шеккен жапасын үмітпен баласына жеткізіп еді, баласының жауабы қысқа болды.

— Мен оған сені жақсы көр деп айта алмаймын. Ол оның өзінің жұмысы.

Әйеліне ескертпе жасау деген немене ол? Жабайылық емес пе? Қайтесіз бұл да мәдениет.

Қоңқай қонаққа баруды жақсы көреді. Ондай кезде ол көл-көсір мол адам. Ұрттап ішіп, шайқап төгуді ұнатады. Ауылға барғанда төрт қабаттап көрпе салғызып, қос жастық қойып шынтақтап, көсіліп тастап жатып, қызыл ірімшік, ақ сары ежігей, сағырданған сары құртты сары майға батырып жеп, түйіле-қабына ет асағанды тәуір көреді. Артық ішпесе де, аз ішпейді. Үйге келген қонаққа «тамақ ішпеді» деп ренжіп жүретін көп қазақтың біреуі оған әлі «арағым ішілмей қалды, тамағым желінбей қалды» деп өкпе білдіріп көрген жоқ. Бір жақсы жері Қоңқайдың келіншегі Көлкеш те табиғатында бір енеден туғандай, басқасы болмаса да қонаққа бару, жұрттың тамағын жеу жөнінен тура Қоңқайдың өзіне тартқан. Не керек, ол жағына келгенде ол қарынның жанындағы местей. Оларға таныстарының, туыстарының есігі ашық. Бірақ біреу-міреу келіп қоймау үшін олар жарым түнге дейін үйінде жоқ. Есіктері тарс жабық. Қайтесіз, қонаққа бару оларша мәдениеттілік болғанмен қонақ қабылдау мәдениетсіздік.

Сол ерлі-зайыптылар үйіне бір күні ауылдан ағасы Аңғалбай келген. Бас-аяғы сағыммен астасатын қаланың ұзын көшелерін жаяу аралаған Аңғалбай шөлдеп-ақ жетіп еді. Бірақ ауылдың барлық жай-жапсарын кең әңгімелесіп сұраған Қоңқаймен Көлкеш үйінен оған тамақ татырмады. «Ауылдағыдай ағыл-тегіл ағып жатқан» дүние бар ма, есігінің алдында мөңіреп тұрған бұзаулы сиыр, маңырап тұрған қозылы қой бар ма, «Жалақыға қарап отырған жандар» екенін ағасы білмейді дейсің бе, шай беріп қайтсін. Тілі аузына сыймай бара жатқан соң Аңғалбай су тұратын жерді сұрап, екі шөңке қара су ішіп тынды. Бір тәуір жері Қоңқай ағасының су ішкеніне қатты көңіл бөлді.

Су суық па екен? Мөлдір, салқын су сусыныңды қандырды емес пе?!— деді. Ағасы басын изеді де, шығып кетті. Бірақ ағасы бұларға шешек шыққан екен деп ұқты. Өйткені ауылда тек шешекпен ауырып жатқан адамы бар үй ғана тамақ бермейді ғой.

Кім біледі, Қоңқайлардыкі де дұрыс шығар. Бір жақтан артық келіп жатқан бірдеме бар дейсіз бе, тиындап келетін ақшаны, сомдап шашар болар ма? Ә, етті айтасыз ба, ет туралы жалпы сөз қозғауға болмас. Космос заманында екі сағатсыз піспейтін етті қайнатып отыруға адамның тағаты жете ме? Ал босқа шай беріп біреуді баптап отыру деген ескінің сарқыншағы болып кетер. Қайтесіз, шай беру деген де осы жағына келгенде мәдениетке жатпаса керек?

Көлкеш сәнмен киінеді. Ол сән ауылға қонаққа барғанда айқындала түседі. Ойынтасы анарынан келіп, етегі бөксесін соғып тұрған көйлек әсіресе жерге отырғанда екі тізесін сорайтып, жарқыратып жібереді. Қайын-қайнаға, абысын-ажын мырс-мырс күледі. Тек мұндай көйлек кигенді құдай түрегелтсе де еңкейте көрмесін... Бірақ одан қысылып жатқан Көлкеш жоқ артына тартса алдына, алдына тартса артына жетпейтін көйлекті созғылап-созғылап қойып отыра береді. Қатты созғылауға тағы болмайды. Онда мыжылып қырыс-тырыс болады. Айдалған жердей қырыс-тырыс, сөлбірейген ұзын көйлек кию мәдениетсіздікке саяды. Сәннен қалған соң ұят емес пе?! Тақымнан шыққан көйлекті мода қылған Көлкеш емес. Ал модадан артта қалуға болмайды. Қайтесіз...

Қоңқайдың үлкен қызы Анжелика биыл он жетіге келді. Сейсенбі күні он сегізге толса, сәрсенбі күні күйеуге кетуге дайын отыр. Бір күні Қоңқай жұмыстан келгенде қызы үйге жігіт ертіп келді де әкесіне:

— Папа, мынау менің еркегім!—демесі бар ма? Ондағы айтпағы «мынау болашақ күйеу балаңыз» демек екен. Әдемілеп тұруға уақыт бар ма?! Космос заманы! Төтесінен кеткен ғой. Мәдениеттілерміз дейтін көрінеді олар да, қайтерсіз!

Қоңқайдың қызынын тойы жақындағанда үйге Робинзон сияқты жабайыға айналған біреу кіріп келді. Шашы арқасын жауып, сақалы белбуарына түсіп тұрған адамға Қоңқай үңіле де, түңіле де қарасын. Қаба сақалдың тілі оралымсыздау ма, әлде өзінің ыдысында бары сол ма, болашақ атасына төтесінен қоя берді:

— Анжеликаны мен қатын!..— Miнe керек болса! Біле келсек, амал нешік, бұл да Анжеликаның тағы бір еркегі болып шықты. Тойы болғанша тұқыл иекті тастай беріп, колға мол ілігетін қаба сақалдан қарындасың қатты ұстаған екен. Сақалы жұлынбаған әйтеуір! Қайтерсіз, бәрі сыя беретін мәдениет бар емес пе?!

Кейде жұлар ма еді, осыларды деп ойлайсыз. Бірақ ол мәдениеттілікке жата ма, әлде мүлт кетіп жүреміз бе? Ойламауға бола ма? Қайтесіз, мәдениет дағы!..

1970





УАҚЫТ

Біздің үйге танитын адамдар келгенде қабағы қарыс жабылып кететін, әсіресе менің туысқандарым келгенде көбірек шытынап, солар қолдарын сүртетін сүлгіге дейін әңгіме етіп, біраз жерге апарып тастайтын Сәніштің көңіл күйі бейтаныс адамдарды ертіп келгенде жайнап сала береді. Сіздің үйдегіге керісінше, біздің үйде тағы бір қызық жай бар. Мысалы, кейде үйімізде ақша жоқта, керісінше дастарқанымыз тасып-төгіліп жатады да, ал екеуміз Сәнішті айтып отырмын, одан басқа тағы біреуі бар деп ойлап қалып жүрмеңіздер) жалақы алған кезде кейде шай мен нанға қарап қаламыз. Әрине, сіздер мұның сырын білмейсіздер. Осындай оңашада өзіңізге сол сырды бір ақтарып тастамасам болатын емес.

Сәніштің туысқандарынан менің туысқандарым аңқаулау ғой деп шамалаймын. Өйткені олар Сәніштің айтуына қарағанда, ылғи үйде ақша таусылып қалғанда келеді. Бәрін өзі білетін Сәніштің сөзінше олар аузының салымы жоқ керауыз, тайқы маңдай, ырысқа лайықсыз тағы-тағылар. Мен болсам Сәніш сөзінің растығын қоштап үйренген жанмын. Қоштамауға бола ма, ол менің көзімді жеткізбей қоймайды. Бір рет өзім де байқағаным бар.

Жалақы алғанымызға екі күн болған. Үшінші күні маған Сәніш қалта түбін қағып көрсетті.

— Miнe, нан мен шайға ғана жететін ақша қалды. Уақыт өтіп барады, таусып барады.

— Иe, уақыт өтіп барады, таусып барады,— деп қайталаймын мен. Демей көрші ер болсаң. Сәніш шаңыңды жіберсін. Япыр-ау, қызық. Менің ауылдағы жалғыз бауырым Бәрімбек сол күні үйге сап ете түскенін көрдіңіз бе? Енді Сәнішті әулие демей мен не дейін. Ауызының салымы жоқ, өзінен көрсін-дағы. Әйтеуір ақ нан мол, ағама сонымен шай бере отырып Сәніш:

— Уақыт солай болды, қонақасы жей алмадыңыз,— деп жайбағыстап тігісін жатқызды. Мен оны қоштай кеттім. Егер Сәніш әдемілеп өйтіп әдемілеп айтпаса мен не істей алар едім.

— Қонақасы жей алмадыңыз,— дедім мен де. Бірақ Сәніш ала көзімен атып жіберді. Қайтып жауапқа келе алмадым. Аузының салымы жоқ Бәрімбек шаймен аттанды. Уақыт өткенде келген өзінен көрсін.

Арада күн өтпей-ақ Сәніштің немере апасы келді. Бұлардың жөні басқа екем. Кешке қарай дастарқан жасалып, аспаннан Ыбырайым пайғамбарға түскен көк қошқардай бірдеме біздің үйге пайда бола кетсе керек. Үйдің астыңғы қабатындағы дүкеннен бір қойдың етін Сәніш бір-ақ көтеріп келді. Етті былқытып асып әкеліп қойған кезде Сәніштің апасының салымды аузына қарап едім, біздің Бәрімбектің аузынан бөлектеу ештемесі де жоқ, сияқты. Салпиып-ақ жатыр. Әсіресе, астыңғы ернін айтсайшы, кәдімгі қорабының артқы жағын түсіріп қойған жүк машинасындай. Әлде салымын келтіріп тұрған керқызылдап тұрып жаққан далабы ма екен? Қап, біздің Бәрімбек байғұс оны өзі түгіл, жеңгеме де жаққызбайды-ау! Онда Бәрімбекке де бірдеме жұғар еді.

— Аузының салымы қай жерінде тұр?—дедім сыбырлап Сәнішке, шынымен көргім келіп. Ол санымды шымшып алды. Онысы несі? Немене салымы санында тұр ма? Оған риза болмай қайта сыбырладым:

— Салымы қай жерінде дедің?

— Бұл уақытқа тап келді ғой. Нағыз теріс азу өзі, бір қойдың еті келе кеткенін көрмеймісің?

Енді не істейін. Ауызыңды көрсет демекпін бе! Тыныш отырдым. Бірақ жаным тыншымады.

— Уақытысында келдіңіз, ауызыңыздың салымы бар екен,— деді Сәніш апасына. «Біздің Бәрімбектің аузынан түк те айырмасы жоқ, омырылған астаудай болып тұр ғой» дегім де келді. Бірақ айта алмадым.

Бәрінен де қорлығы ертеңінде болды. Бәрімбектің институтта оқитын баласы келіп еді. Әлгі «салымды ауызға» келген ет соған ере кетіпті. Қайтейін, Сәніш «уақыт солай»,— деді. Мен де тез-ақ қозғалып «мен-ақ дүкенге барып келе қояйын» деп едім, «немене бала құсап, елпілдей қалдың!» деп Сәніш қайырып тастады.

Шынында бала емес, үйдің иесі сияқты едім ғой. Отыра бердім. Уақыт болмаса керек. Бәрімбектің баласы да аузына қызыл тимей қайтты...

Бұл біздің үйге таныс адамдар келгендегі жағдай. Енді таныс еместер келгенде қалай? Мұны айтқым да келмейді. Өйткені бұл жерде жарым-жартысы өзіме де байланысты еді. Дегенмен бір сыр болсын.

Айдың аяғы жақындап, уақыт өте келгенде, ақша бар болғыр ада-күде бітетін әдеті ғой. Нақ осындай кезде-ақ мен үйге бейтаныс үш кісіні ертіп сау ете түссем, біздің Сәніш сау желіп, жырық қара қапшықты алып дүкенге жөнеледі. Ондайда жырық қараның езуінен көк мойындар қылтиып, қылтиып көрініп келіп тұрады. Тістің құрты ұстағандай әр жері бұлтиып-бұлтиып шығып білеуленіп кетсе-ақ болғаны оның бәрінен-ақ консерві қалбырлары, жылытпа қуырдақ, майлы шұжық өрби берді. Ауызға аздап ақаң тиіп, арғы жаққа ел қонған кезде мен қонақтарыма қарап:

— Сыза отырмаймыз ба?— деп қоямын. Осы сөз аузымнан шыққан кезде біздің Сәніш бордақы, борпылдақ, денесін тез жинап, сүйінші сұрағандай көк мойын шөлмектің бөріктерін жұлып-жұлып алады. Олар лақылдатып-лақылдатып жібереді. Көк су көмейді қырып, ішті жидітіп жібере жаздап, өңештерді тіліп, төмендеп кетеді. Пак, осы бір сәтте қонақтар қоштамай тұрып-ақ Сәніш бәрін жөнге келтіріп жібереді. Жөн білетін әйелдер бөлек қой, шіркін. Сәніштің осы бір кездегі күлкісін кореец етті. Оның езуі бір жиылмайды, «қайнымдап» жігіттердің есін алып та жібереді. Сәніштің қайындарын мен «темныйлатып» отырып, ыңғайыма айдап түсіре беремін. Екі-үш рет көз жұмбайға салып барып, тарттырып-тарттырып жібергенде көңілге болмаса қонақтарым тотиып-ақ қалады. Мұндайда Сәніштің дастархан шығынының шамасы өзіме мәлім, содан төрт-бес есе асып түскен кезде қапысын тауып қабақ қағамын. Осы бір жайды байқағанда бағанадан бері бетіне қатық жағып сөйлемей отырған Сәніш:

Уақыт болса өтіп барады, ертең жұмыс бар,— деп зарлап жүріп береді. Қанша дегенмен де маған жаман кісі еріп келеді деп ойлайсыз ба, мәдениетті жігіттер. Сәніштің емеурінін тани қояды. Бір жақсы жері осы жігіттер «енді осы үйді көрсем, әйелімді көрмейін» деп ант беріп кете ме деп қайтып есік ашпайды. Мұндай бейтаныстарды ертіп келгенімді, шығып бара жатқандарын көргендер:

Пәлі, пәлі, жігіт-ақ Балбақ! Үлкен есікті үй деген ем Жұртқа күнде қонақасы беріп жатады,— деп мақтап жүреді. Бәрін де ішім біліп тұрады. Сонымен уақыт өтіп жалақы уақыты да келеді. Кеше де жалақы алдық. Бұл жолы қонақасының қалай боларын қайдам. Әрине уақыт көрсетеді. Лайым Сәніштің уақыты болғай деңіз!

1957





АРАЗДАССА ДА, АРТЫНАН КЕЛДІ

Әсіресе Күлтайға анау бет-аузын қаншиедей етіп бояп, бетінен екі қолы елі кетпейтін Жамалдың айтқан сөзі өтіп кетті-ау. Тағы қандай кекесінмен айтты десеңші:

— Сенің жігітің немене өзі, адам ба, әлдекім бе қаладан ауылға қашады. Сондай да мәдениетсіздік бола ма екен. Ең болмаса аузын буған өгіздей өзі кете берсе екен, «жүріңдер, комсомолецтер, ауылға мәдениет егейік» деп жұртқа жар салады. Сенің мәдениетсіз жігітіңнің «мәдениет егейік» деген сөзі әркімнің-ақ бүйірін қыздырып, бүгін менің Қамалым да еліріп: «Мен немене, Құлбайдан кем бе екем, ол аяқкиім фабрикасының атақтысы болса, мен тігін фабрикасындағы озатпын. Ол білетін техника тілін мен де білем» дегенді шығарыпты. Сен ол маймұрыныңды неге тыйып қоймайсың,— деді-ау.

Оның бұл сөзіне Күлтай ыза болыңқырап қалып: «Мұрын өзінікі ғой, ол біреудің мұрнын алған жоқ, онда кімнің жұмысы бар» деп ашуын басқандай болды да, Құлбай жайын, оның фабрикадағы белсенді комсомолец екенін, оның не істеймін десе өз еркі, өз правосы өзінде екенін айтып еді. Жамал оған әңгіме тиегін ағытып кеп жіберді:

— Сен өйтіп босбелбеуленбе. Еркек дегенді еркіне жібере берсең, еріге береді. Оларды басынан қолға алмасаң, кейін басынып кетеді.

— Е, еркінше жүрмегенде мен оны қалай кісендеймін?

— Ойбай-ау, өзіңнің ақылың бар қыз шығар деп жүрсем, ақылдан шайнам ештемең жоқ екен ғой.

— Артығыңыз болса ауысарсыз.

— Өйтіп кекетпей-ақ қой, бірақ мен саған адам болатын жағынды айтып отырмын. Тың жер, тың жерді қайтесің. Ол бір құлан жортпас құба жон емес пе? Жаңа үй болып, есіңді біліп етектеріңді жапқан кезде шаңырағыңды түтетіп, ит арқасы қиянға қаңғып не бар.

Жамалдың қас-қабағын көріп, әсемсіп-бәлсіп айтқан сөздері осы тәріздес болды. Әрине, Құлтай оның сөзіне артық жауап берген жоқ тек: «Ол жерде де біз сияқты адам тұратын шығар» дей салған болатын.

Бірақ үйге келісімен Жамалмен арада болған әңгімені ойлап отырып, Алмалық сияқты әсем қаланың көркі көзіне елестеп, оны тастап кету өз ойынша әлде не болып көрініп Құлтай соның сөзіне ауытқып сала берді.

Жолдамасын қолына алып үйіне Құлбай кіріп еді, Күлтай бұлан-талан жылап отыр. Жылаудан көзі қызарып, көз еті бұлтиып ісіп кетіпті. Бетіне жұқалап жаққан опа көзден аққан жаспен айғыздалып, соры шыққан былғарыдай саталданыпты да қалыпты. Құлбай да Күлтайдың неге бүлініп отырғанын сезе қойды. Оның есіне «қасында отырып мыжыңдай берсе, көргенде көресіні әйелден көрерсің» деген тұрмыстан бытыраңқырап жүрген біреудің сөзі түсіп, жүрегі су ете қалды.

— Не болды, Күлтай?

— Бармаймын, Құлбай.

— Қайда бармайсың?

— Құс қанаты сөгіліп, құлан тұяғы тозған құла дүзге бармаймын.

— Бармай-ақ қой. Өзің де бармайсың.

Бұл сөз Күлтайға бұрынғыдан да жаман тиді. Күлтайдың зығырданы қайнап, ызаға булықты. Ішінен қызғаныштың оты тұтанып, түтеп сала берді. Ал Құлбай бұл сөзді әзірше бармай тұра тұрар және өксігі басылып, өкпесі тарқасын деген оймен айта салып еді. Бірақ Күлтай оны басқаша түсінді. Оның есіне кеше қайдағы-жайдағыларды айтып отырып «сенің жігітіңнің ойы басқа» деген Жамалдың сөзі түсе кетті. Күлтай одан сайын өкіріп өксіп жылады.

Сенің ойың менен құтылу ғой,— деген сөз Құлбайды қатты ренжітті. Олар бұдан бұрын ренжісіп көрген жоқ, тіпті ренжісетіндей уақыт болған жоқ. Бар болғаны қосылғандарына екі-ақ апта болды. Құлбай қалай айтса да, Күлтайға тың жерге аттануды түсіндіре алмай-ақ қойды. Кейін келерсің десе Күлтай одан жаман жылады. Сонымен бірі төсекте етпетінен жатып жылаумен, бірі орындыққа шоқиып отырумен таңды атырды. «Кеше қосылып едік осы уақта, айрылғалы отырмыз күншуақтаның» кері келді.

Осы кезде терезе алдына келіп тоқтаған машинаның гүрілдеген мотор даусы естілді де, автомобиль гудогі «дут дут» деді.

Күлтай, мен жүргелі тұрмын, қоштасалық,— деді Құлбай.

— Жүре бер,— деп Күлтай зекіңкіреп айтты. Бұдан соң қоштаспайтыны білінген соң амал не, ол чемоданын алып, есікке сырғи берді. Машина моторының гуіліне құлақ тігіп, оның кететініне сенбей отырған Күлтай терезеге көз тастап еді, чемодан салып жатқан Құлбайды көрді. Ол жалаң аяғына кебістің басын іле салып далаға шыққанша машина зырғып жүріп те кетті. Үйге асыға қайта кірген Күлтай көзіндегі мөлтілдеген жасы ыршып асығыс киініп, вокзалға жөнелді.

Ол апыл-құпыл перрон билетін алып, поезға шығып еді, поезд нақ Күлтайдың келгенін көре салып жүруге уәделескендей жайлап қозғала бастады. Поезд жүріп кеткен соң Күлтай барлық мүмкіндігінен айрылғандай еңіреп жіберді. Күлтай жыламақ түгіл бақырсын поезд оған қарасын ба, жүрісін бірден бірге екпіндетіп, ақыры жүйткіп жөнелді. Бұл март айының іші еді.

Үйге келген Күлтай өзін өзі қатты кінәлады. «Сол бір Жамалдың сөзіне еріп... «Сүйреңдеген жаман тіл сүйгеніңнен айырар» деген осы екен ғой». Ол алыс жолға кетіп бара жатқан жолдасын ренжіткеніне қатты өкінді.

...Поездан түскен Күлтайды жүк машинасы алып кеп жөнелді. Көз көрім жердің бәрі бір бұлдыры жоқ жап-жазық және пісіп тұрған сап-сары егін. Оның машина үстіндегі ойы әлі де тоқтамай келеді. Совхоз деп жүргені бес-алты үй шығар.

Машина бір қаланы аралай келіп, жаңа салынған ағаш үйдің қасына тоқтады.

— Түсіңіз,— деді шофер. Күлтай ренжи, қабағын шытқан бойы машинадан түсті.

— Жолға тастап кетесіз бе? Мен енді немен жетемін?

— Енді қайда бармақсыз?

— Бағана өзіңіз айтқан совхозға.

— Сол совхозға, өз үйіңізге келдіңіз,— деді шофер.

Өтініштің өкініші қатты болды-ау деп жүрген Күлтай

бүгін өтініштің қуанышына кенелді. Бірақ араздасса да артынан келгеніне намыстанбады, өтініштен туған өкініш есіне түсіп, ұялып та, қызарып та кетті.

1955





ШҰБАР ТАС

Соңғы күндері Айжанның қабағы ашылмайтын болып кетті. Оның басты себебі ауылдағы әйелдердің бәрімен алакөз болып, ұрсысып біткен Шайбүбінің қитықтан ситық тауып Айжанды тілдеуі еді. Жай тілдегенге ол шамданбас та еді. Айжанды қарғап-сілегенімен қоймай «қубас неме, неменеңе жетілесің, дүниеден ернің жібімей кетіп бара жатып» деп бүкіл ауылдың бас-аяғына жар салғандай айғай салды.

Мұндай қатты сөз, қайтып көрмес сөз айтылуы үшін бір үлкен себеп болды ғой деп ойлайсыз ба? Жоқ, тіпті болар-болмас нәрсе. Бары-жоғы «тары түйісіп жібер» дей келген Шайбүбіге Айжан «қолым тимейді» деуі-ақ мұң екен, ол борандатып жүріп берді-ай дерсің. Айжан оның ұрысына үндемеді, бірақ соңғы сөзді айтқанда даусы шығып жылап жіберді де, үйіне жөнеле берді. Шайбүбінің де айта алмай тұрғаны тек соңғы сөз екен, соны айтқан соң желі кеткен қарындай солып, іші босап, ашуы басылып қалды. Ішінен өртеп бара жатқан пәле «қу бас» деген сөзбен бірге кеткендей.

Айжан сол кеткеннен үш күн бойы үйінен шықпай қойды. Ешкімнің көзіне де түспеді. Жолдасы Ермек «не болдылап» қанша сұрағанымен айтпады да, тіс жарып, тіл қатпады.

Семья жағдайымен алты-жеті класс қана оқыған Айжан ауыл мұғалімі Ермекпен қосылғалы да үш-төрт жыл өтті. Ешкімге айтпай іштей қанша тілегенімен бала көтермеді. Оқтаудай болып қақиып қалды. Айжанмен қатар күйсуге кеткен қыздар қазір бір-екі балалы болып отыр. Ал Ермек болса бала сүю дегенді тіпті еске алатын емес. Осыларды ойлап іштей тынып келген Айжанға Шайбүбінің ұрысы дәл төбесінен таспен ұрғандай болды. Осыдан бірнеше апта өткен соң барып қана Айжан тілге келе бастады.

Бір күні түнде төсектен түсіп бара жатып Ермек бір нәрсеге аяғын ұрып алды. Аяғы шымылдап ашып кетті. Ол шамды жағып жіберіп қараса кровать жанында еден үстінде нан кесетін ұзын қара пышақ жатыр. Нанға өтпей оны үгітіп жіберетін қара пышақ нағып қасиеттеніп ас үйден ұйықтайтын бөлмеге келген? Аяғына тигеннің осы екенін білген Ермек оны алып, стол үстіне қойды. Тобығының терісін пышақ жырып кетіпті. Ол далаға шығып келіп жатып қалды. Шам өшіріліп жатқаннан біраздан кейіп қасынан Айжан сырғанап түсті де, әрі таман барып, стол үстінен тықыр еткізіп бірдеме алды. Сөйтіп кровать жанына келіп белі бүгіліп отырды да, қайта тұрып төсегіне жатты. Бұрын төсекке басы тиісімен ұйықтап таңды бір-ақ атқызатын Айжанның соңғы күндері, мына бір түндегі күдікті жүрісі Ермектің көпке дейін ұйқысын келтірмеді. Ол ұйықтаған болып, мұрнынан жай дем алып жатты.

Айжанның ұйықтай қоймағанын Ермек сезді. Айжан бір нәрселерді айтып ұзақ күбірлеп жатты:

Е, құдай, тілегімді бере көр. Ермектің өзі жалғыз еді, ең болмаса осыған бір серік бер. Құдай мені басқалардан неге сорлы қыласың? Менің сорлы болардай не жазығым бар еді. Әлде «екеу болмас жігітке бедеу қатын тұс болар» дегендей мен сорлыға кездескен шоқпарлы ма едім...

Айжанның құдайға түн жамылып жатып жасаған құлшылығын тыңдап болып Ермек күліп жібере жаздады. Енді белгілі болды. Айжанның қабағының кірбіңі — бала. Ермек осы уақытқа дейін шынында қалай ойламаған? Өзі қатарлы үйленгендердің көбі-ақ балалы болған екен-ау, ә!? Бала! «Бала адамның бауыр еті» дейді.

Ақыры Айжанның абыржып жүргені басқа бір ерекше нәрсе болмаған соң ол ұйықтап та кетті...

Таңертең Ермек көзін ашып алғанда үйдің іші жап-жарық екен. Көктемгі мейірлі күн нұрын төгіп тұрғанға ұқсайды. Айжан тұрып кетіпті. Ермек әдеттегісінше еденнен үйге киетін жеңіл башпағын іздеді. Оның көзі төсектің басына таман қарағай еденде қадаулы тұрған түнде өзін жаралайтын қара пышаққа түсті. Күнде ас үйде қадырсыз жататын майлы қара пышақ үлкен беделге не болыпты. «Е қарауылым-ай,— деді Ермек ішінен,— Айжанға бала туғызбай жүрген қара албасты келіп қалмасын деп төсекті күзетіп тұр екенсің ғой». Ермектің ойымен қара пышақтың жұмысы не, түрме күзеткен жасауылдай қақшиып тұра берді.

Ол оны көргенін Айжан білсін дегендей еденнен жұлып алып, ас үйдегі столға апарып тастай салды.

Шай ішердің алдында ауызғы бөлмеге ауылдағы «белгілі бедеу атанған» жүн-жуантық Қойман кіріп келді. Нық жабылмай, саңлау қалған есіктен олардың сөзі шай алдында газет қарап отырған Ермекке естіліп тұрды.

Әңгімені Айжан бастады:

— Қара пышағымды енді қайда қоярымды білмеймін. Түнде Ермек аяғын ұрып алды. Таңертең оны шаншыған жерімнен алуды ұмытып кетіппін. Әкеліп ас үйге лақтырып тастапты.

— Ойбай-ау, келіншек-ау, еркек адам соған маңыз береді ғой деп қорқып отырмысың? Олар оған көңіл аудармайды.

— Маңыз бермегенде? Бір күні біліп қойып көңілі қалып жүре ме, қайдам. Былтыр есік алдындағы құдықтан түнде су алуға жүрегім дауаламағаны. Соны Ермекке келіп айтып едім, ол суды алып келіп берді де: «қалтаңа пышақ салып барып, бісмілда деп шаншып қойып, суды ала бермейсің бе?» деп кекеткені бар емес пе. Содан бір күн тұрып бейсенбіге Жұмасай молдаға ол жоқта құран оқытқызып, шай бергенімді естіп қойып, пәле содан шықты ғой. Өзім де жаман қорықтым, жеңеше-ау. Әйтеуір көңілі қалмасыншы, сопың.

— Ендеше сен қара пышақты шүберекке орап бас жағыңа тыға сал. Пәле-жала содан да жоламайды.

Ермек ойланып тұр. «Айлас қатын мұңдас». Мына байқұс та баласы жоқ болған соң Айжанға келгіштеп жүр екен-ау! Әй, надандық-ай! Ермек Айжан көңілі қалмасын деді ме, әлде тағы да байқап тұрайын деді ме, үндемеді. Ертеңіне Ермек шүберекке оралған қара пышақты тағы да жастықтың астынан суырып алды. Ол қара пышақтың орауын жазып, шүберегін алып тастады да, тағы түк көрмегендей ас үйге апарып қоя салды. Бұдан былай қара пышақ құрметтен қалып, бұрынғысынша енді ас үйден табылатын болды. Әр нәрсенің дүниеде алатын орны бар ғой. Айжан қара пышақтың тіпті осымда жатқанының өзі тәуір ме деп қалды, ол ас үйдегі столдың үстінің аз да болса көркін кіргізіп тұрғанға ұқсайды. Бұдан былай қара пышақ түпкі үйде көрінбеді.

Қара пышақ ұмытылып кеткен соң. Ермек Айжан қайғысын да ұмытты. Ұмытпағанда ше, басы жерге жетіп тұрған емес, бала деп безілдеп не көрініпті зарығатын уақыт бола қойған жоқ, жиырма үшке жаңа келді.

Күн жылынып кәдімгі жаз да басталды. Ермектің бастауыш мектептегі сабағы аяқталып, енді демалысқа да шықты. Жазғы демалысын Ермек аң аулап, құс атып бір еркін демалыс етіп өткізбек болды. Нақ демалыстың алғашқы күні Ермек ұйықтай алмай шықты. Басына бірдеме батып барады. Көзін ашып алып еді, үйдің іші жап-жарық, күн сәске болыпты. Айжан қаннен-қаперсіз ұйықтап жатыр. Жастығы ысырылып бір жағына түсіп қалыпты. Ермектің ойына тағы да қара пышақ түсе кетті. Сондай бір пәле шығар деп ол бас жақты актара бастап еді, аппақ ақ шүберекке ораған ап-ауыр бірдеме. Тағы не болды екен, бұл? Осы үйге бала әкелетін тағы бір «қасиетті» нәрсе екеніне бұл жолы Ермектің шүбәсі болмады. Шүберекті шешіп ашып қараса кәдімгі көк шұбар қайрақ тас. Мұндай қайрақ тастарды Жетісуға баяғыда Әндіжанға қой айдай барғандар Жалдауаттан әкеледі дейтін. Шынында оның қайрақтық қасиеті күшті. Тіпті оның майдалығы сонша — ұстара қайрауға да болады.

Бір сәт Ермек Айжан көңілін қалдырмас үшін қайрақ тасты орнына қоя салғысы да келді. Бірақ мұның өзі көбейіп барады ғой. Төсектің басынан біресе қара пышақ, біресе қара шұбар тас шыға беруі қаншалықты ұнасымды. Оның үстіне кеше ғана ойнаса да Әбіш ойындағысын айтып «құдайға шүкір әйеліміз құдайға құлшылық қылып жүрген жоқ» деді ғой. «Ел аузына елек қойған бар ма», ол балалардың құлағына жетсе «ағайымыз сондай екен», деп жүрсе Ермек басына бұдан өткен ұят бар ма? Одан да бұған біржола тыйым салу керек шығар.

Осы кезде Айжан да оянды. Оның көзі Ермек қолындағы шұбар тасқа түсті. Ол көзін шарт жұмып ала қойды. Дүние тым-тырыс. Айжан сығырайтып қана көзін қайта ашты. Ол орнынан атып тұрып, тез киінді. Ермектің қолындағы тасты қалтылдап ұстай бермек болып еді, оны анау бермеді. Айжан қайта ұмтылуға батпады. Ермек тасты қолтығына қысып далаға беттеді. Түрі кетіп, түсі қашып, екі көзі жаутаңдап Айжан ере шықты. Өзінде үрей қалмапты. Бұл жерде ол баланы тууды былай қоя салып, қазір астан-кестен болып, топан су жүріп, дүниенің асты-үстіне келетінін ойлап құр сүлдесі тұр.

Ермек рельстің бір кесінді — төсті, кішкене балғаны алып келіп Айжан алдына дүрс дегізіп тастай салды. Жерге дүрс ете түскен төстің дауысы Айжанды Ермек дүрс дегізіп қойып жібергеннен жаман естілді.

— Мә, енді мынаны жастан. Егіз туасың.

Бұлардың жанына Қойман жетті. Айжанда үн жоқ.

Сүлесоқ тұрды да қалды. Оның ойы басқа. Құдайсыз адамның қолына түскен дұғалы тастың қазір Ермекті ұрып жықпасына кім кепіл. Ермек бір кескен шөркені астына қойып отырып шұбар тасты төске қоя берді.

Нақ осы кезде Қойман баж ете қалды:

— Ойбай-ау, жайдың тасы ғой бұл. Ол қасиетті тасты не істемексің?

— Бұл жалдауаттың шұбар қайрағы ғой.

Балға тасқа шақ ете түсті. Алай-дүлей боран соқты да, жер шыр айналып барып, аударылып кетті. Айжан шайқалақтап барып, жалп ете түсті. Ермек қайда, Ермек? Қайран Ермек! Сәлден кейіп Айжан көзін ашып еді, дүние орнында. Шағылған тас түнгі ашық аспандағы жұлдыздай шұп-шұбар болып есік алдында шашылып жатыр. Жұмасай айтқандай шұбар тас ақ орамалдан шықса, дүние астан-кестең болмапты, шайқалмапты да. Оны төске қойып шағып тастаған Ермек те аман. Тіпті құдайдың бермесе баласы өзінде тұрсын, тек мына шұбар тастың кесірі енді Ермектен аулақ болса екен. «Қожа, баланнан бездім, қамшымды берші» деген екен бала беремін деген қожаға бір адам. Айжанға да соның кері келді.

Бұл оқиға сол сағатында колхозды-ауылдың барлық түкпіріне жетті. Шұбар тастың төңірегіндегі әңгіме гуілдеп біраз күнге барды. Кейбір көріпкелі барлардың cөзінe қарағанда Ермектің үйі «сол тастай шағылады». Оны таратушының бірі Қойман болды. Кейбір желім ауыз, жез таңдайлар бірі жаны ашығансып, енді бірі табалап тоғыз саққа жүгіртті.

— Ойбай-ау, құдайдың өзі жіберген тасты шақты ғой. Сол тастай шағылар.

— Ой, әттегене-ай! Енді Айжан бала түгіл тас та таппайтын болды-ау.

— Ойбай, бетім, жеңеше-ау, кеше Жұмекең ұйықтамапты. Таң атқанша Айжанды айналдырғандарды қуып тыныш таппапты. Жүзің құрғырлар, қаптап кетпесе не қылсын!

— Құрысын, айтпаңдаршы. Денем үркіп барады.

— Соның үйінен кіріп, шығып жүргенін де көріпті.

Сөйтіп шұбар тас әңгімесі елге тараған күні-ақ Ермек әйелін алып Алматыға кетті де қалды. Олар қалада екі ай жүріп қайтты.

Уақыт зымырап өте берді. Жаз өтіп, күз жетіп, одан қыс та келді. Айжанның екі қабат екенін ауыл біліп қалды. Мұны естіген Шайбүбі мен Қойман:

— Ол аман тумайды, үйін торып жүргендер оны аман туғыза ма?— десті.

— Ойбай-ау, екеу екен дейді. Шаштары жалбырап сол төңіректен кетпейді дейді.

...Көктемнің бір күнінде аудан орталығынан келген жедел жәрдем Айжанды алып кетті. Арада апта өткен соң ұл баласын құшақтаған Айжан Ермек екеуі машинадан түсіп жатты. Үйге кіріп бара жатып өткен жылы шағылып есік алдына тасталған, түнгі жұлдыздай жыпырлап жатқан шұбар тастың сынығын көріп Айжанның беті ду ете түсті. Ермектің балалы болғанын естіген Қойман үйіне бара салып ораулы тасты далаға лақтырып ұрды деген сөз де демнің арасында ауылға тарап үлгерді.

1965





БІР МЕКЕМЕГЕ ТӨРТ БАСТЫҚ

Аягөз ауданында құс жұмыртқасынан балапан шығаратын инкубатор станциясы ашылатын болды. Аягөз аудандық ауыл шаруашылығы бөлімінің меңгерушісі Жұматаев жолдас Әбдіреш Балғымбаевты станция директорлығына тағайындауды сұрап, Семей облыстық ауыл шаруашылығы басқармасының бастығы Коробовқа хат жазды. Бұл құс инкубатор станциясының республикалық тресінің директоры Филимонов жолдасқа осы жайында мәлімдеп Балғымбаев жолдастың директорлыққа белгіленгендігін хабарлады.

Хабар қайта алынған күні Балғымбаев жанынан құс инкубатор станциясы ашылатын жерге келді.

— Сіз кім боласыз?— деді есік алдында тұрған күзетші.

— Осы станцияның директорымын,—деп Балғымбаев есікке кіріп кете бергенде, қолында чемоданы бар тағы біреу келді. Кіре берісте әлгі күзетші оны тоқтатып:

— Сіз кім боласыз?—деді.

— Осы станцияның директоры боламыз,— деді де, ол да жүре берді.

— Болсаң бол! Сізбен директор екеу,— деді күзетші.

Бұған түсіне алмаған және өзі жол жүріп шаршап келген адам басын шайқап, қақпадан кіріп, бойы жасырына берді. Осы кезде бір машина зыр етіп келіп тоқтай қалды. Кабинадан шыққан кісі тоқтаусыз қақпаға келді.

— Жолыңыз болсын?— деді күзетші тағы да.

— Мені осындағы жаңа ашылар станцияға директорлыққа бекіткен екен.

— Жақсы, сізбен үшеу,— деді сөздің аяғын айтпай күзетші.

— Қалай, менен бұрын басқа біреулер келді ме? — Я, сіз үшінші директорсыз!

Үшінші директор кеңсеге кіріп орындыққа отыра бергенде, қақпа алдына арбалы біреу келіп тоқтады. «Бұл да көп директордың бірі болып жүрмесін» деді күзетші күліп. Шынында да солай болып шықты. Бұл да директор екен!

Сонымен төрт директор столдың төрт жағына отырып кеңес құрды. Әрине, тор жағына бұрын келген Балғымбаев ие болды.

— Мені Коробов біледі, Филимонов бекіткен дейді,— Балғымбаев.— Міне, бұйрық. Сол, сол-ақ екен келгендердің әрқайсысы өздерінің жайын сөйлеп жүріп берді. Жағдай былай болған екен:

Семей облыстық ауыл шаруашылығы басқармасының бастығы Коробов Филимоновқа жаңа құс инкубатор станциясына директорлыққа Балғымбаевты ұсынады. Филимонов оны бекітеді. Мұнымен бірге облыстық ауыл шаруашылығы басқармасы бастығының кадр жөніндегі орынбасары Колмогоров директорлыққа Қаратай Сағындықовты ұсынады. Филимонов мұны да бекітеді. Бұл екі директор мекемені ұйымдастырып болмай-ақ үшінші директор жіберіледі. Мұны облыстық ауыл шаруашылығы басқармасы бастығының мал шаруашылығы жөнінде орынбасары Әбділдин жолдас ұсынады. Ол — Жағыпар Айдарханов. Мұны да Филимонов бекіткен болады.

Төртінші директор Ананин әңгімесін айтқанда бәрінен осының сөзі орынды сияқты болып көрінді. Мұны облыстық ауыл шаруашылығы басқармасы бастығынын тағы бір орынбасары Цикунов ұсынбақ болып, ал Филимонов бекітемін деп дайындалып отыр еді. Бұл арада Ананин ерекше ептілікпен сақтық істеп, кейін бірдеңе болып қалмасын деп алдын ала станцияның ұйымдастыру жұмысымен, болашағымен таныспақ болып келіпті. Бірақ станцияға келген соң өзінін директор болатындығына көзі жетпей, бастық болуға күмәнданып, сесі қайтып қалды.

Республикалық құс-инкубатор станциялары тресінің директоры Филимонов пен Семей облыстық ауыл шаруашылығы басқармасы басшыларының резервте тағы да үш-төрт директоры бар екен. Олар да бүгін-ертең жана станцияға бастық болып келмекші.

1951





ШИКІ БҮЙЕН

Бip бөлмеде тұратындар қызыл іңірде бас қосатын уақыт болғанда Мөнтенбай ұшты-күйді жоқ болды да кетті. Ұзына кешке бірімен бірі керіспегенімен нақ осы уақытта жатар бөлмеде бір шоғылысатын студенттер Мөнтеннің болмағанына үрпиісіп қалды. Бірақ іңір қараңғысы жаңа ғана түсе бастағандықтан келер десіп күтіп еді. Сөйтіп әне келеді, міне келедімен өңештерін созысып отырғанда сағат он екіге барды. Енді бұлар қорқа бастады. Өйткені бұл осы бөлмеде тұратындарға айта қаларлық жаңалық еді. Мөнтеннің өзі әлде тұйықтау, әлде қиықтау, қызық жігіт болатын. Бөлмедегі басқа үшеуі барын бөліп ішіп, бөліп киініп театрға, киноға, тағы сондай бір жаққа асығыс жиналып жатқанда Мөнтен үндеместен тұқшыңдап, төсегін салып, енді бір қарасаң үш бүктеліп, ирек-ирек болып жатушы еді. Кейде тіпті мына үш студент жалынып та киноға алып бара алмайтын.

Әуелгі кезде Мөнтеннің өздеріне қосыла жүрмеуіне бұлар қатты ренжісіп, «сен бірдеме деп қойдың» деп бірінен бірі көрісті. Ақыры жағын жар, тілін көз қылып қанша айтқанмен Мөнтенге тілдерін алғыза алмаған соң шаршағандай болып іске аспас бос сөзді қойып еді. Ал бүгін оның мына мезетті уақыттан қалғаны бұларды таңдандырды да, тынышсыздандырды да. Мөнтенді «енді келедімен» отырып, сағат он екіні де соққызды. Енді жігіттер саса бастады. Әсіресе мұндайда шыдамсыз, болар болмас нәрсеге шыжылдап кететін жұқалтаң Жортақ:

— Ойбай-ау, қалада не көп машина көп, байқаусызда соның бірінің астына түсіп қалып жүрмесін. Әншейінде қолыңа шоқпар алып қуаласаң үйден шықпайтын Мөнтеннің бүгінгісі қауіпті болмаса не қылсын,— деп тынышы кетті. Арада жарты сағат өткенде қалған екі жігіттің бірі Ермек те мазасызданды.

— Милицияға телефон соғайық,— деген оның сөзіне мінезі ауырлау Бармақ қана қозғала қоймады.

— Қазір келіп қалар. Мен көрген Мөнтен болса, ол ұзап кете қоймаған шығар,— деп жайбарақат отыра берді. Бармақтың салқын қандылығын көрген Жортақ бұрынғысынан да шыдамсызданып, шам айнала ұшқан жынды көбелекше оның о жақ, бұ жағына шығып шыж көбек болды.

— Япыр-ау, шыдамның да шегі бар емес пе, жаманның құлағын кессең құрым кескен құрлы көрмейді дегендей, пілдей бір жігіт жоқ болып отырса, саған бит шаққандай көрінбейді. Қыс көзі қырауда, осындай қақаған аязда адам далада жүруші ме еді.

Бармақ Жортақтың сөзінен кейін де бұрынғы қалпын өзгерткен жоқ. Жортақ Бармаққа қарай қайта шүйілген кезде залдан жүрістің сыбдыры естілді.

— Әне келеді, арам тер болмай-ақ қой,— деді Бармақ Жортаққа. Ол қайта жауап беріп үлгіргенше, есік ашылды да, Мөнтеннің сұрау белгісі сияқты денесі көзге түсе кетті. Әдеттегі салыңқы қабағы көтеріңкі ме, қалай? Оған тағы да бұрын сөйлеген Жортақ болды:

— Батыр-ау, жөніңді айтпай кетуіне жол болсын.

Мөнтен әдетте мұндай нәрселерді сұрағанда тіпті ештеме демесе де осылар мені неге тексереді дегендей қорсиып қалатын. Сөйтіп танауының астынан өзі ғана еститін бір-екі сөз айтушы еді де, қабылмалы көрпеге оранып үш бүктеліп жатып қалатын. Түп-түзу кроватта оның осы бүктеліп жатысын жігіттердің бірі сиыр жатысқа, бірі ит жатысқа теңеп күлісіп отырғанда баяғы жатыпатар Бармақ жұрттың сөйлеп болуын күтіп отырып:

— Жоқ бұл кәдімгі шикі бүйен, малды сойғанда бүйенін алып тастасаң нақ осылай жататын,— дегені барды. Содан бері Мөнтен жоқта қалжыңбастар оны шикі бүйен деп те жүретін. Бірақ қалжыңды да көтере алмайтын оған көзіне ешкім айта алмайтын.

Сырттан кірген Мөнтен бұл жолы бұрынғыдай, «не жұмысын бар» деп елсізде адамға кездескен кірпідей дүрдие қалмады, кәдімгідей жайлап жауап берді:

— Қаланы аралап жүріп қалдым. Көрмеген жерлеріме бардым. Қала тамаша екен ғой.

— Сонда айтпай кете ме екен?—деген Жортақ сөзін ол енді көтере алмай қалды. Осының сөзін-ақ қайта-қайта кешіре берем бе деген кісіше бұрынғысынша қатты қайырды: ,

— Сенің не жұмысың бар?!

Оның қабағының бұрынғыдай жабыла бастағанын көрген Бармақ оны сөйлетпек болды ма, әлде көңілдендіргісі келді ме оған қалжың айта бастады:

— Түу, Жортақ-ай, екі жылдан бері институтта не оқып жүрсің. Мөнтекеннің қаланы араладым дегеніне сеніп-ақ қалдың ба? Онысы шіп-шикі өтірік. Ол қыздармен киноға барып жүрген ғой.

Мөнтеннің жаңағыдан гөрі қабағы көтерілейін деді. Әлі де үпсіз отыр. Оның сәл де болса қабағының көтерілуін аңғарған Бармақ қайта сөйлеп кетті.

— Шыныңды айтшы, қыздармен жүріп кешігіп қалды ғой, рас емес пе? Әлгі өзің ғашық Күлімханмен.

Мөнтен бұл жолы да үндемеді, дегенмен жаңағыдай емес, Бармақтың сөзі құлағына жағып кетті ме, ыржалақтап күле берді. Бармақ Мөнтеннің қыз атаулыдан көш-құлаш қашық жүретінін жақсы білетін. Сонда да болса, бұралқы сөз күлуге жақсы деп отыр еді. Ал Мөнтен кәдімгідей бір қызбен киноға барып, оны үйіне шығарып салып, енді сонысын жасырып отырған адам сияқтанды:

— Қойшы, Бармақ сен де осындай нәрсені айтқызбай қоймайсың еһ-һе-һе...

— Айтам ғой, осынын бір пәлесі бар,— деп күлді Бармақ. Анау тағы да ыржалақтап, мынанікі шындық дегендей күлегештенді. Бармақ та оны тереңдете түсейін дегендей:

— Әй, осының бір пәлесі бар!—деді тағы.

Мөнтенмен осы қалаға институтқа бірге келген Күлімхан онымен бірге оқитын және көп сөйлемейтін, біртоға тәуір жігіт деп ол туралы жақсы пікірде де болатын. Бірақ неге екені белгісіз Мөнтен жалпы қыз атаулыны жақтырмай ма, әлде батылдығы жетпей ме, кейде сабақта, әсіресе біріккен лекцияларда орынның ыңғайы солай болын оның жанына қыздардың бірі отыра қалса, олардың үстінен күйе жұғатындай ол түрегеп барып басқа жерге отыратын. Сондықтан ба, кейінгі кезде қыздар оны қылжаққа да айналдыратын. Бармақ сияқтылар Күлімханға «сенің көзжақсың» десе, ол «ой қойшы сол ынжықты» дейтін болды. Мөнтен қыздардан қорқады деген сөз де жанын жегідей жейтін. Бірақ өзіне біткен үндеместікпен оны ешкімге тісінен шығармайтын. Міне, Бармақтың жаңағы сөзіне қарағанда үйге бүгінгі кешігіп келуі оның мойнынан «ынжық» деген жаманатты жұлып тастайтын сияқты...

Ертеңіне де Мөнтен тағы жоғалып кетті. Тағы да кешегі уақытта өңі құп-қу тартып, екі көзі қызарыңқырап келіп жетті. Ол келгенге дейін бөлмедегілер де ұйықтамай, тынышсызданып отырды. Бірақ Мөнтеннің кешігуі әдетке айналды. Ол кей күндері түнді орталап, кейбір күндері таң ата, тағы бір күндері мүлдем таңертең келетінді шығарды. Бұл қолайсыз жай Мөнтеннен гөрі оның бір бөлмеде тұратын жолдастарын қатты абыржытты. Өйткені олар оны күтіп ұйқылары бөлінді. Соңғы күндері сылбырау оқытушылардың лекциясында Жортақ та, Ермек те қалғып кетіп, стол сүзіп қалып жүрді. Үйдегі жайды көпшілік талқысына сала алмай іштен тынды. Тек Мөнтен жайына мойымаған Бармақ болды. Ол сабағын оқып алады да, қаннен-қаперсіз тып-тыныш ұйықтай береді.

Бірақ ақыры Мөнтеннің күнде жоғалуы Бармақты да қозғады. «Қайда жүрсің?» деген сұраққа ыржалақтап жауап бермейді. Өзі күн асқан сайын жүдеп барады. Жігітшілік құрып жүрген шығар дейін десең ондайы да байқалмайды. Өзін дамылсыз жөтел буып буындырып тастайды. Әсіресе таңертең келгенде көрсең екі көзі бұлаудай болып ісініп, беті домбығып бұрын да топ-томпақ бұлтық көз еттері шодырайып, қара сүр өңі көксұрға айналып, қалш-қалш етіп жетеді. Осындайда «сен қайда барып жүрсің» дегендерге берер жауабы біреу ғана. «Сенің жұмысың қанша?» Бұл келте жауаптан кейін ер болсаң сөйлесіп көр.

Мөнтенмен арада болған осындай бір суық сөзден кейін тағы да баяғы жолдас дегенде жарғақ құлағы жастыққа тимейтін Жортақ сөз бастады.

— Мұны байқау керек, бұл бір беймезгіл жүретін біреулердің тобына тап болған шығар,— деген күдікті сап еткізді. Жігіттердің бәрі де үндемей ойланып қалып еді, сол үнсіздікті Бармақ үзіп жіберді.

— Мұны аңдиық. Бірақ бүгін емес. Өйткені қар жаусын, із басылсын, бағанағы сөзді ұмытсын. Ертең, бүрсікүні көрейік.

Жігіттер осыған келісті де кешке қарай тамақтанған соң үшеуі де қалалық кітапханаға кетті. Кітапханадан түнде қайтқанда үшеуінің сөзі тағы да Мөнтенге соқпай өте алмады. Сөйтіп әңгімелесіп келе жатып, түйе қарай жүріп тойға кездескенін өздері де білмей қалды.

Студенттер жатақханасы. «Г» әрпі сияқтанып салынған үш қабат үй болатын. Қысты күндері үй суып кетпесі үшін көшеден тікелей кіретін есікті жабатын да, студенттер қақпа арқылы үйдің қора, жағынан кіретін. Жігіттер қақпаға кіріп келе жатып үйдің доғал бұрышына таман жиналып тұрған көп студентті көрді. Әп-әжептәуір аязда беймезгіл үрпиісіп тұрғандарға қарап таңданын қалды.

— Мүмкін бір маскүнем шығар,— деді бірі.

— Суық өтіп, өледі-ау, байқұс,— деді тағы. бірі.

Бәрін білгісі келіп тұратын жас жан шыдай ма, жігіттер аяқтарын жедел басып бұрышқа жақындады. Олар тұрғандардың жанына келгенде бұрыштағы күнде жинаулы тұратын көп жәшіктерге көздері түсті. Бұл кәдімгі осындағы дүкенге әкелінген заттан босаған жәшіктер. Ол кіреленіп тұрып жиналған. Үстінен қора ішінен электр жарығы мол жетіп тұр. Тұрғандарға жақындағанда іштерінде көрші бөлмелердегі студенттер де бар екен.

— Тұрыстарыңа жол болсын?

— Мына жәшіктердің арасынан адамның қорылы шығады.

— Нағып көрмей тұрсыңдар?

— Басында біреу болып қорқып едік, жаңа көбейіп тұрмыз.

— Қайсы мен көрейін,— деп «байқа» дегенге қарамай басқалардан бұрын шыдамсыз Жортақ жүгірді. Ол жедел барды да, жиюлы жәшіктерден зорға өтіп, түкпірге таянды. Ол үңіліп, өз көзіне өзі сенбегендей состиыңқырап қалды. Ақыры қайта қарады да:

— Ой, шикі бүйен!—деді.

— Құдай ұрды, елге келеке болдық-ау, дәу де болса сол Мөнтен,— деді Бармақ Ермекке.

— Қой,— деді Ермек, елең етіп. Бәрі де жәшікке жүгірісіп барды. Үңіліп қараса кәдімгі Мөнтен. Бір бітеу жәшіктің ішіне кептеле қарап алып, жүресінен отырған күйінде ұйқыға кеткен. Жанына барған адамның дыбысын да сезбейді, шамасы қазір ғана мызғыса керек. Бір жағына қарай мойыны қисайып қалған. Сондықтан болуы тиіс, кеңсірігі бітіңкіреп, қорылы күшейе түседі. Монтекеңнің жәшік ішіндегі ұйқысының тәттілігі сонша қолшамнан бетіне түскен жарықты да сезбейді.

— Қыздарды шығарып салып жүр дейміз-ау, біз мұны,— дейді Ермек аяушылықпен. Жігіттер жұлқылап жатып оны зорға оятып алды. Мөнтекеңнің өзі де өзін біреу тауып алар деп ойламаса керек, есін зорға жиды. Ол сөлбірейіп, ішін алған тораңғыдай болып орнынан тұрды. Екі көзі қызарып, аузын сүртіп жан-жағына алара қарады.

— Ей, шикі бүйен, өлгенде түсетін жәшікке тіріңде түскенін не ей?— деп ыза болып, күйінген Жортаққа оның алғашқы берген жауабы тағы да шолақ болды.

— Онда сенің не жұмысың бар?—Мөнтеннің мына кейпі Бармақтың ойына ауылдағы бір әңгімені түсірді... Баяғыда бір ынжық қызды ауылды жағалап жүреді екен де, сол ауылға жақын жерден жайлы орын сайлап, ұйықтап, «қызға келіп кетіп бара жатыр» деп айтсын деп, күн шыға бере өзінен өзі тұра кеп қашады екен. Оны қуған ешкім болмаса да, далбаңдап артына қарайлай қашады екен. Мөнтендікі де нақ соның өзі болды да шықты. Бармақ оны аяп та кетті, ыза да болып, терісіне сыймай тұр. Мөнтен көзін қайта уқалады. Ұйқысырағандай аузын кере есінеді. Сәлден ісейін Бармақтарды анық көрді де, мойны салбырап, төмен қарап кетті.

1961





ӨТКЕН КҮННІҢ БЕЛГІСІ ЖОҚ

Теміртектің де өз дегені, өз жоспары бар. Біреуге ақыл бермесе, ешкімнен ақыл сұрамайды. Тіпті барын киіп, бақанын қолына алып шыққанда одан сылқым жігіт жоқ. Сақал-мұртын қыруды, самай шашын қиғаштап қиғызуды, әсіресе уақытысымен тамақ ішуді ол ешқашан ұмытқан емес. Онжылдық бітірісімен университеттің тарих факультетіне арыз беріп, әкім болсам деді. Бірақ амал нешік, көңіл көктемінің шырқы бұзылып, емтихан тапсырғанда ақпанның бораны соққандай жағдай өзгеріп сала берді. Теміртек «Молшылық» колхозына қайта оралды.

Июль, августы қойшы, ол екі ай, әйтеуір, он жылдық бітірді, одан жоғары оқу орнына түсемін деп арыз берді, конкурстан өте алмай қалды,— осындай себеп-сылтаумен өтіп кетті ғой. Бірақ август аяқталып, сентябрь орталанғанда да Теміртек бос жүре берді, жүре берді.

...Күндегі әдетінше күндізгі сағат он екіні соқтырып түрегелген Теміртектің әлі де ұйқысы қанбай қалыпты. Ол қой қатығын ішкен адамдай, манаурап көшеге шықты. Көшеде көзіне ешкімді іліктіре алмай тұрғанда, қорасының ішінде шаруасын жайғастырып жүрген көршісі Атабай қарт көрінді. Еріккен Теміртек ерінсе де соның жанына келді:

— Малға деген шөбіңіз ғой, оның өзін дұрыстап көктемгі жаңбыр өтпестей етіп жинай алмапсыз, шөпті аз алыпсыз еңбекті аз істегенсіз ғой,— деп Теміртек өзінің білгірлігін бір байқатып тастамақ болды. Қарт бұл сөзге ақысын жібере қойған жоқ, реті келген соң шымшып қалды:

— Жастың да.жапырып жатқаны белгілі ғой, жиырмаға келсек те жаспыз деп жүре беретіндеріміз де бар ғой. Өзің неге боссың?

— Жаздай жар құлағым жастыққа тимей емтихан тапсырдым, енді дем алып жүрмін,—деді Теміртек.

— Жең екен,— деді Атабай.

Арада сентябрь өтіп, октябрь айының боз қырауы түсе бастағанда да Теміртектің демалысы созыла берді. Ерте жатып, кеш тұрған кісіге күн дегеніңіздің ұзақтығы білінбей, тез-ақ зымырап өте береді екен. Ыңырана ұйықтап, манаурай тұратын Теміртектің ұйқысы осы кездерде тәуліктің жиырма сағатын соғып' жүрді. Әрине, ұйқы жағынан жарыс өткізілген болса, оның бірінші орынын да, чемпиондығын да Теміртек жеңіп алып, жүлдені жанға билетпеген болар еді.

Осы бір боз қыраулы күні де Теміртек түстен кейін тұрып еді. Көшеге шықса еш адам көзіне түсе қоймайды. «Осы біздің, ауылдың адамы-ақ ауылда тұрмайды екен, бәрі де кыдырып кете береді» деп ойлады ол: Айналып соғып, тапқаны Атабай қарт болды. Ол жанына келген Теміртекке бір бүйірден сұрақты қойып қалды:

— Теміртек, жұмыс істеп жүрмісің?

Бұл сұрақ Теміртекті ойландырып тастады.

Міне қызық Оқу деген оңай ма екен! Он жыл оқығанда он ай дем алмай. Осылар қалай оқуды бағаламайды. Әй, осы надандық-ай, оның инемен құдық қазғандай екенін бір ойлау керек емес пе! Атабай инемен құдық қазып көрсінші, қанша жыл қазар екен. Ал мен он жылда... Анау айларда дем алғаны — емтихан тапсырған күндері үшін, ал мынау болса он жыл оқығаны үшін. Бұларды шатастырып алмау керек қой, оның әр демалысының орны бар.

Осындай ой орманына сүрініп кеткен Теміртек қартқа маңызданып жауап берді:

— Дем алып жүрмін, он жыл оқыдым...

— Жамал мен Жанбай да он жыл оқыған,— деді қарт басқа сөз қоспай.

Тағы бір күні Атабай қарт Теміртекке жолыға кетті. Бұл ноябрь айының алғашқы аптасы еді. Бұл кезде Теміртек август, сентябрь, октябрь айларында дем алғаны үшін демалып жүрген болатын. -

— Я, Теміртек, жұмыс қалай?—деп сұрады, Атабай одан.

— Қалайым сұрайсыз, оқу деген оңай емес, он жыл оқып тракторист болмақпын ба?! Мен он жыл оқып, қойшылықты қалайтын Жанбай емеспін.

Ол Жанбай екеуінің арасында жер мен көктей айырма бар екенін айтты. Ол — Жанбай, ал бұл болса — Теміртек. Тіпті басқасын қойғанда жоғары оқу орнына арыз бергенде де бұл басқа факультетке бермей тарих факультетіне арыз берді ғой, мұнын өзі Теміртектің Жанбайдан жар бойы биік екенін көрсетпей ме?!

Осы мақтанның бәрін тыңдап тұрған Атабай қарт оған бір ауыз сөз айтты:

— Я, я, көрініп тұр, Жанбай екеуіңнің аранда жер мен көктей айырма бар!..

Оның мысқылын басқаша жорыған Теміртек Атекеңе сөз бермей тағы сөйлеп кетті:

— Білем, білем, клубта тұрған қабырға газетін, ондағы Жанбайдың мақаласын оқығансыз ғой, олар менің жақсы ұйқтап, жай тұрғанымды көре алмайды. Олар бар ғой, менің осы жақсы дем алып жүрген орныма таласып жүр.

Қарт осы жерге келгенде күліп жіберді:

— Мүмкін, олар жиырмаға келгенше сенің шешеңнің мойнынан түспей жатқаныңды көре алмайтын шығар... Аз жүрген жоқсың, өткен күннің белгісі жоқ...

Атекең кете барды. Қарт сөзі қатты батқан Теміртек кешке қарай колхоз клубына келді. Теміртек келгенде жастар бір мәселе жөнінен қызу таласып жатыр еді. Онысын бітіріп, олар енді жаңа жылды қайда, кіммен қарсы алуды әңгімелесті. Ақыры не керек, осы жерде тұрғандардан Теміртектен басқа қалғаны жоқ бәрі де бір дастарханда, бір үйде болуға келісті. Ал Теміртек сопайып жалғыз қалды. Өзінің жалғыз қалғандығына қорынған, әрі басқалардың бірлігін байқаған Теміртектің ішін бір нәрсе жегідей жеп, алап-жалап жібергендей болды, іші күйіп, әлде неден сусап кетті. Ол шыдай алмай жастардың жанына барып:

— Жаңа жылды мен де сендермен қарсы алайын,— деді ол. Жастар оған мейірімділікпен қарасты.

— Бірақ сен бізбен бірге бола алмайсың,— деді оған Жанбай, басқаларға қулана қарап алып.— Біз жаңа жылды мал отарында қарсы аламыз.

— Қой бағу менің де қолымнан келеді, мен де сендей он жыл оқығам,— деді Теміртек.

...Міне жаңа жыл сағаты соғуға санаулы уақыт қалды. Бұл кезде жастар дастархан басына отырып та қалған. Осы күні жұмыстан кешірек келген Теміртек:

— Сендермен бірге болуға рұқсат на?— деді.Рұқсат бермес бұрын жолдастары оны бір қажап алды:

— Сен он жыл оқығансың ғой...

— Мен бос жүрген уақытымды ұмытып та кеттім, өткен күннің белгісі жоқ,— деді де Теміртек күліп, дастархан шетіне отыра кетті.

— Жамалда өткен күннің белгісі бар,— деді Жанбай,— ол он жыл оқығанын өндірісте көрсетті, сүтті көп сауғаны үшін сыйлыққа радиоқабылдағыш алды.

1956





ЖЕТЕКШІЛ АДАМ

Қызулы темір пештей ешкімді бет қаратпай ойдағыны орып, қырдағыны қырып отырған шойқара төрдегі телефон шыр ете түскенде орнынан ұшып кете жаздады. Өмірінде жібімейтін, иілмейтін, бүгілмейтін денесі ішіне жел қарысқан адамша телефон трубкасы алдында үш бүктеліп кетті. «Әрине бұл ауданнан, бірақ кім болды екен, бюроға шақырып жатпаса игі еді. Әлгі құрығыр, құйрығыңды қасқыр тартқыр қозы иттің қырыла бастағанын қайтерсің. Не десем екен? Қисынын қалай тапсам екен?!».

Шойқара трубканы қолына ала беріп, жан-жағына қарап, мұным қалай дегендей бетін тыржитып, жымиған болды. Онысы татып кеткен айран ұрттаған адамның жиіркенгеніндей бірдеңе болып шықты.

— Ay, ау, «Жайтөбе» колхозының председателі Шоңбаев тыңдап тұр. Ел аман, жұрт тыныш. Мал қонды. Қозы қошқардай, құлын айғырдай... Ой айналайын, басқа біреу ме деп есім кетіп, зықпыртып жатыр едім, өзің екенсің ғой. Өзің болмасаң кімім бар, миятым да, қуатым да бір өзің емессің бе? Аты кім дейсің? Е, е. Еһе! Әбеке десем болады ғой! Алда айналайын-ай! Қош!

Осы сөздерді сөйлеп тұрған Шоңбаев телефон трубкасын тұғырына қойғанша жүз құбылды. «Жөні келген жерге түйе де шөгеді» дегендей мынау мың жұдырық тисе мыңқ демес Шоңбаевтың шоң денесі сөзді бүгіліп бастап, қипақтап-қипақтап тұрып, ақыры жоталанып, тышқан ұстаған мысықша жауырынын күржитіп аяқтады. Қара өңі қошқылданып, бетіне қан жүгіріп қалды.

— Ал сөзге шешен, іске мешел немелер не дер екенсіңдер. Сендер мені жамандағанмен аудан жамандамайды. Тіпті сонау облыстан келген тілшінің өзі, тіліне тиек етуге мені қалапты. Өңкей шуылдақ, енді қайтер екенсіңдер. Ал іштерің күйсе түз жала!..

Шонбаевтың мінезі нөсер жаңбырдан кейін көрінген күндей жайдары да, жадыраңқы да тартып, көтеріле бастады. Бағанадан бері ұсақ-түйек сұрап келгендердің бухгалтер жазып берген бұйрықтарына қол қоймай қырсығып отыр еді, енді бырбық саусақпен үш иректі барлық қағаздың үстінен сыпыртып шықты. Ол жанындағы көккөз шикіл сарыға, маймұрынды қараға, шоколад қоңырға келте-келте, кесіп-кесіп бұйрық беріп жатты:

— Ал Мәжнүн, Ләйланы қызыл отауға әкеліп, қыздарды жинап қыздырыңдар думанды. Әбірақ, Зәйтүнді бақшаға жібер, Пердеш, Ғибашты клубқа жөнелт!

Нақ осы кезде есік алдына машина тоқтады да, одан ішін алған торанғыдай, сылыңғыр қара түсті. Машина сылыңғыр қарадан зорға құтылғандай етіп сырғанап жөнелді. Сылыңғыр қара ың жоқ, дың жоқ көшеге біраз көлбей қарап алып, бері бұрылып шания басып кеңсеге тартты. Кеңседен асыға шыққан төртеудің ортасынан оза жүрген Шонбаев бұл адамды қарсы алуға жүріп емес, допша домалап келе жатқандай еді. Қызыл қырманның, астықты дағарындай бүйірлі, ебедейсіз зор дене бұл жолы тіпті жібектей есіліп, қайыстай созылды. Қонаққа жайылып жастық, иіліп төсек болғандай түрі бар. Пай-пай, шіркін Шоңбаев мінезін қойсаңшы, жыл мезгілі сайын түгін өзгерткен жабайы қоянша мың құбылады, бастық алдына қайқаң, бағыныштыларға сойқан. Шоңбаевтың әншейінде қалтасынан шықпайтын екі қолы ербеңдеп, өкілдің білегін тас қылып ұстап, біразға дейін жібермей қатып қалды.

— Сәламатсыз ба? Танымасақ та амансыз ба? Амандықтың артығы болмас деп үйден үдере шыққанымыз емес пе, баяғы. Қырықтың бірі қыдыр, ауылға келген адамды адамша. қарсы алмасақ біздің кім болғанымыз. Жолыңыз болсын! — Соның арасында ол ойына әлде не түсіп сіресе қалды. Тым жылпылдап, артымның қуыстығын көрсетіп қалдым ба деп көкірегін кере түсті. Бірақ іш жағы құрығыр ауыл адамдарымен сөйлескендегі салмағынан айырылып қылп-қылп ете берді.

— Тілшімін. Тәлиев!

— О, Әбеке! Сіздің атыңызға қанықпыз. Жүздің жүзін танығанша, бірдің атын біл дегендей, көріскеніміз қандай жақсы болды. Сіздің жазғаныңызды көп оқыдық, жазғаныңыздан көп үйрендік,— деп жұптаған сөзін сыртқа шығарып епелектеп, жеңілейіп қалды. Мұнысына өзі де риза болды.

Шіркін, мақтағанды кім жек көрсін. Шоңбаевтың жылпылдақ сөзі ішін жылытып салып жүре берді. Әсіресе оның «көп оқыдық» дегенімен «көп үйрендік» Тәлиевке қаттырақ ұнап кетті. Мұндай жерде оқыған шіркінге дауа бар ма, ол да есесін жіберген жоқ. «Аудан басшылары аузынан суы құрып мақтаған колхозыңызға келіп қалдық» деп Шоңбаевты ол төбеден тауға шығарып тастады...

Осы арада Шоңбаевтың «көк дөнені» көшені қақ жарып келіп тоқтай қалды да Шоңбаев Тәлиевті қолтықтап ала жөнелді. Машина кабинасына Тәлиев тәлтиіп отыра бергенде Шоңбаев ол отыратын орынды шаңы жоқ болса да, он, қолының жеңімен сүйкеп-сүйкеп жіберді. Тілшіге председательдің мұндай тақуалығы ұнап кетіп, машина үстінде оны блокнотқа бір түртіп алған болды.

— Япыр-ай, деп ойлады Тәлиев,— шіркін осындайда оқымағандығымның орны көрініп-ақ қалады. Әлгі дипломды журналистер мұндайда қайтеді екен?—Ол өз аузының жыбырлағанынан даусым шығып кетті ме деп өзі қатты қорқып қалды. Соның арасында «Көк дөнен» де гүрілге басып желіп жөнелді. Шоңбаев танауы астынан келте бұйрық берілді.

— № 2 ферманың сиыр қорасына!

Көк шығып, тебіндеп келе жатқан колхоз даласы сағымдай бұлдырап қалып жатыр. Шоңбаев әлі көрінбеген егілген егіндікті, әлдеқайда бір фермада сауылып жатқан жебіндікті, мал жайылып жүрген тебіндікті әсірелеп айтып, Тәлиевтің көз алдынан тізіп өткізді. Көктемнің жаңа өскен раңы, көтерілген көденің шырайы, бәрі де Шоңбаевтар егіп шығарған егін болып, жер-дүние көк-жасылға бөленді, ойда-қырда мыңғырған мал, қой барып жүріп ән салған шал... тағы тағылар.

Машина № 2 фермаға келіп тоқтады. Ферма болғанда бұл бұқасы күжілдеп, сиыры мөңіреп, айран-сүт ақтарылып, ит басына іркіт төгіліп жатқан жер емес еді. Малы қора-қора болып қырылып, адамы ақ таяғын ұстап қалғандай қаңырап тұрған құр қыстау болатын. «Көк дөнен» төңірегі көк суымен көтеріліп, көкшіл бу тартқан жерге төбесін қамыспен жапқан дуалдың сыртына бір қырын келіп тоқтады. Машинаның артқы есігінен бұрын шыққан Шоңбаев қонағын қолтықтап түсіріп алды. Бұлар қораның қарасын көріп тұрып, сыртынан сөз бастады. Бір жақсысы тілші де ішін көруге ынтықпады. Өйткені оның ойы алыста қалған редакцияда еді. Өзі сын мерзімімен уақытша алынған адам, қалай сыннан мүдірмей өтсем екен деп көңілінде ұялаған күдік кеудесін бір көтертпей қойып еді.

— Ішіне бармай-ақ қойыңыз, аяғыңыз былғанар,— деп Шоңбаев жып ете түскенде, Тәлиев басын бүгелектеген жылқыша шұлғып қалды. Шоңбаев сөзі әр жерден бір бүрк етіп жүйрік тұяғынан шыққан шаңдай жеткізер болмады.—№ 2 фермамыз осында қыстайды, танасы бір бөлек, торпағы бір бөлек, буырқанған бұқасы, күйі аз жұқасы, астапыралла, дүмді, дилы өгізіміз бір бөлек. Іші спорт сарайындай бұлың-бұлың қорамыздан оқыралаған бір сиыр кірсе ішінен апталап-айлап іздеп таба алмайсыз...

Шоңбаев қолын оң жаққа сілтеп, мына жақта қаптаған қойымыз, мына көк өзекте өтетін тойымыз болады. Жазда жайлауымыз бар, қыста байлауымыз бар. Құйрық-жалы төгілген жылқы деген жануар ішсең қымыз, жесең ет!

— Мұндайда дипломды журналист не дейді екен, ә? Білсем шіркін!

Шоңбаев сапыртып айтып тұр, Тәлиев сыпыртып жазып жатыр. Аздан кейін тағы да «көк дөнен» жүйткіп жөнелді.

Шоңбаев Тәлиевті қыз-келіншек сызылтып ән салған, біразы мүлгіп кітап оқыған, бір жағы азан-қазан, ойын-күлкі думанның ішіне әкеліп қойып қалды. Бекер обалы не, тілші де жетекшіл жылқыдай елпең қақты. Мұнда басқаны бағдарлау түгіл, басыңды жоғалтып алмасаң жарар! Өз басыңа өзің ие болуың екіталай,

— Дипломдылар мұны көргенде қайтеді екен, ә?..— Әрине Тәлиев оны ішінен айтты.

— Miнe, біздің қойшылар өмірі! Қызыл отауда күнде қызық, тамаша! — деп Шоңбаев қылқылдаған күлкісін тыя алмады... Тілші блокнотқа тағы да үңіле түсті... «Жайтөбе» колхозында болған екі күн «көк дөненнің» кабинасында, көк шалғынды жерде, қымызды үйдегі төрде тербелумен осылай өтті. Тілші өмірі жаман емес сияқты.

— Атан өлсе сойылар, атаң өлсе қойылар, асықпа, — деп жайлы қонақты Шоңбаев өз үйіне бір күн ұстады. Тәлиев төртінші күн колхозда отырып, «Жайтөбенің жайдары жандарын» жазып, қойнына тығып алып, бара басқызып жіберу мақсатымен «көк дөнен» ішінде тербеліп кете барды. Машинаның ізіне қарап тұрған Шоңбаев:

— Тілшіміз мұрнын тескен тайлақтай, бас білген құнандай жетекшіл жақсы адам екен, ұзағынан сүйіндіргей...— деп жайлы қонаққа да, есебін тауып жіберген өзіне де қатты риза болып, «уһ!» деп демін бір алды.

Қалаға келген Тәлиев аяғы үзеңгіден түсе, асығып-үсігіп «Жайтөбенін» жайдары жандарын» редакторға ала кірді. Ол асықпай мақаланы оқып шығып, аға газеттің төрт бүктелген кешегі номерін алып, «Жылбысқа» деген фельетонды Тәлиевке қарай ұсына берді...

1971





«АЙРИК»

Сіздер қалай десеңіздер олай деңіздер, менің бүкіл өміріме із қалдырған бір ғана кино бар. Киноны әркім әртүрлі қабылдайды. «Ой маған пәлен деген кино былай әсер етті, оны көргенде жүрегім шаншып, көзімнен сорам ақты» дейтіндердің бәріне де кино менің жаныма батқандай жоқ шығар дер едім. Талай бәйге, талай жүлде алған кинолардың аты миымнан магнитофон лентасынан өшірілген әтеш дауысты әншінің үніндей сып-сипалама кетіп жатады. Қараңғы түнде аспанды тіліп өтіп, қайта жоқ болған найзағайдай мен үшін ол кинолар қасқағым бірдеме сияқты. Осы заманда не көп, кино көп, қайсысы құрғыр есте қалып, қайсысы ұмытылды деріңіз бар ма?

Бірақ киноның, онда ойнайтын актерлердің аты-жөні, тіпті қаһармандар ролін ойнаған артистің туған жылын, көзінің үлкенін-кішісін, ернінің жұқалығы мен қалыңдығын, оның сүюге ебедейлі-ебедейсіздігін хатқа жазғандай тізіп жүретін қыздар қаншама?! Тіпті сонау бір жылы, мамыр мен маусымда жүрген киноны санап, атын атап, жіліктен бөліп тастайтындарды қайтерсің. О тоба, ондайларды көргенде япырмай басының қуыс-қуысы көп екен-ау дейтінмін де қоятынмын.

— Ол киноны көре алмап едім,— дегенімде оны маған үлкен бір қылмыс етіп тақпаса да, осының мәдениеті қай шамада екен деп адырая, алая қарағандарды талай көргенмін. Бірақ сорлы басым киноның, актердің атын білмеуді өзіме мін деп бір санасамшы. Ақыры соның кесірі жүзін басқанда тайқы маңдайға келіп сарт ете түскен кетпеннің басындай қауындай басымды қақ айыра жаздағанда бір-ақ білгендей болдым.

Осы жақында кино жұлдыздарына көп жүлде белгілеп, соның бірін тапсыру бақыты (бірақ мен үшін сор болды) маған тимесі бар ма? Қомпиып, желке шашымды дүрдитіп, әлі көзім үйрене қоймаған әдемі мүйіз көзілдірігімді салып, барымды киіп, бақанымды қолыма ұстап дегендей жүлде тапсырушылар арасынан орын алдым.

Көре-көре көсем, сөйлей-сөйлей шешен болған жезтаңдайлар тақылдап, аузы-аузына жұқпай кетіп жатыр. Қырып кетпей немене деп кеуіп басылып мен де отырмын. Па шіркін, сөз кезегі бір келсінші, алып келіп бір жөнелейін, бір сом беріп жырлатып, мың сом беріп қойғыза алмайтынның керін келтірейін!

Мекемемізде жүлдені кімге беру керектігі ұзақ сөз болды. Бізде де актерлердің жасын, жынысын, аяқ-қолын, бет-аузын айдан анық білетіндер баршылық екен. Кім білген, оқыған адамға дауа бар ма, «ол сиыр жылы «сыптығыр» деген кино жасаған деп» жеті-ата, жеті-пұстысына дейін тегіс әңгімелеп тастайтындар сөйлеп кеткенде аузымды ашып, көзімді жұмдым. Сөйтіп айызымыз қанғанша айтысып, жүз жыртысып, бет пердемізді үзісіп, пыш-пышсыз ашық кетістік. Ағымыздан айрандай ақтарылып дұрысына шештік. Біздің таңдауымыз Армения актері Мкртчяннің талайына түсті. «Ау, не береміз?» десті отырғандар.

— Ат мінгізейік!—деді киножанды жігіт Базкен. Қазақ жоралғысына бастап отырса керек.

— Апыр-ау, оны тау асып, теңіз басып жеткізуі қиын болар, біздің малды ел екенімізді, малды одан аямай- тыпымызды өзі де біледі ғой. Жаңаша келейік.

— Қобыз сыйлайық,— деген біреуіне басқалары жабыла кетті.

— Қойшы, қобызыңды зарлатпай!

— Ендеше,— деп көп ойланудан кейін Зекен,— күміс бақыраш тартайық. Жері де, қаны да ыстық адамдар, біздің бақырашқа су құйып шөлмектегі шарабын салып суытып, сусындарын қандырып отырсын!

Бәрі де дуылдап, дұрыс-дұрыс деп кеу-кеулеп кетісті. Сонымен «қойшыны құдай атарда шопан атаға таяғы тиедінің» кері келіп, бұл күміс бақырашты күміс көмей актерға тапсыру құрметі маған берілді.

— Е, несі бар, құдай берген сөзді аяйын ба, төгіп-төгіп жіберіп қайтпаймын ба? Береріміз бақыраш болса да, Батыраш өлтірген Ақанның Құлагеріндей құндап-бұлдап берейін,— дегенмін...

Енді міне, кезек маған да келді. Нақ осы жерде ойым-ойға, санам-санға бөлініп жүріп бермесі бар ма? Бағанадан бері артта отырып білмеппін, микрофонный алдына шыға келген маған үш мың адамның алты мың көзі өңменімнен қадалмасы бар ма? Осынша көз күнде қадалғанда актер байқұстардың жаны қалай шыдайды екен. Тіпті бағанадан бері алдыңғыларға қарамай ала-бөтен маған тесіліп барады бәрі. Қандай әдемі түрлі-түрлі көздер десеңізші, наркес көздер, тұнжыр қара көздер, шегір көз, көк көз, көген көздер... Тіпті анау бір оныншы қатарда отырған қыздың көзі мойылдай екен. Мына бір шалбар киген әйелдің ағайға арта салған жалаңаш қолын қара, саусағының ұшынан қаны тамып тұрғандай...

— Я,— дедім мен даусымды кенеп қойып,— сонымен біз Мкртчянға көркем суретті...

Қап, пәлі! Киноның аты көмейіме кептеліп қалды, тіліме түссеші қане? Апыр-ау, әлігі ойнаған киноның аты қандай еді? Қазақтың бір сөзіне ұқсас еді ғой. Басыңыздан осындай бір секундтарды кешіргендеріңіз бар ма? Бір оншақты секундта бүкіл қазақ сөзінің бәрін теріп шықтым. Атау, ілік, барыс, табыс... Бәр-бәрін. Алты мың көз қадалып барады. Киноның аты қалай еді? Айтып жіберетіндерің бар ма, ағайын деп жалынышпен қарадым. Қайдан болсын, бәрінің аңдығаны мен. Қазақ сөзіне ұқсас еді, ә? «Қисық!» Жоқ. «Қиғаш!» Жоқ ол да емес. «Бәлек!» Тіпті де олай емес. Япыр-ай, актерлер неге суфлерді жақтайды дейді десем осы көзден қорқады екен ғой. Енді қайттім? Ал ер болсаң армян сөзін тауып ал! Біздің «тыныштық» деген киномыздың атын қанша армян біледі екен, ә?—деп те ойлап кеттім арасында.— «Екі аша ма еді, әлде?». Не керек, Чеховтың «Жылқы аттас» деген әңгімесінің кейіпкерінше сөз санап тұрмын.

Жалма-жан қалтама қолымды салып, бір бет қағазымды алып шықтым. Бетіне қарап жібергенімде бәрі сайрап жүріп берді. Таба алмай тұрған қазақ сөзім «Айрик» екені Қап, пәлі, «Айрик» киносы деп жібердім. Не керек, кештеу болды. О л кезде талай адам-ақ менің ішімді кептіріп жатыр еді. Егер бес жол жазуды зуылдатып оқып шықсам ғой. Онда кім не білуші еді. Шіркін сырбаз жігіт Балбақ болып шыға беретін едім. «Білеміннің» білгізбей соққанын көрдіңіз бе?!

Жоқ жоқ атай көрмеңіз! Осының өзі жақсы да болды. Өйткені бір киноның аты есімде қалды. Ол менің миыма да, маңдайыма да жазылып қалды. Оны енді ұмыта алар ма екенмін. Кино аттарын жаттап жүрермін деген қорытындыға келдім. Бірақ оның бәрі маған «Айриктей» әсер етеді дейсіз бе? «Айрик», «Айрик», «Айрик!».

1973





АҚ САЙТАН

Шымбай табиғатында момын жаратылған адам. Бірақ жаманның да жаманы, адам таппас амалы болатыны сияқты, ол өзін танылмаған талант, жұрттан асқан данышпанмын деп ойлайды. Өйткені сонау елуінші жылдардың басында үлкен бір шеберханада істеп жүргенінде киіз үйдегілер пайдаланатын дөңгелек стол төңірегіне қойып адам отыратын үлкендігі отау үйдің темір ошағындай тапал орындықтар жасағаны үшін өндірістік жиналыста мақталғаны бар-ды. Осы мақтау Шымбайға пәле болып жабысты. Осыдан кейін-ақ ол өзін осы заманның алып әуе кемелерін жасаған Туполевпен, Яковлевпен қатар қоятынды шығарды. Тіпті бір жиналыста ол тура былай деді:

— Конструктордың бәрі бір!— Бұл өзім де конструктормын, өйткені тапал орындықтар жасадым дегені екенін жұрт жақсы.түсінді. Естіген әйелдер жағы бетін шымшып, енді біразы еріндерін қымқыра тістеп, еркектер озу тартып теріс айналды. Ақыры осы кішкентай нәрседен туған үлкен «мен» Шымбайды біздің сормаңдайымызға сыйғызбады. Партия ұйымы мәселе қойып, жергілікті комитет қолдап ол бізден кетті. Бізден кетерде ол тура былай деді:

— Сорларың бар байқұссыңдар, маңдайларыңа мен сыймадым ғой.— Мұны алғаш естіп, шынымен біздің ырысымыз ығысып бара жатыр ма, егер олай болса Шымбай өзімізде қала берсін деп басшыларға айтқандарымыз да болды. Кім біледі, бақ таздың басына, пұшықтың мұрнына қонады деген бар. Шеберханадағы бар пақырдың бақ-дәулеті осы теке көз, қортиған Шымбаймен бірге ере кетсе бәріміз апаннан бөлтірігін алғызған шуландай алас ұрып қалып жүрсек пәле емес пе? Оның үстіне «бәкенеден пәле шығады» дегенді былай қойғанда дүние тарихында кішкентайдан шыққан ұлы адам аз ба? Сондықтан да әдепкіде ішімізді жиып-ақ секем алып-ақ қалғанбыз. Бірақ Шымбай айтқандай шаңырағымыз шарт келіп, ортаға. түсіп қалған жоқ, керегеміз көгінен сетінеген жоқ. Бұрынғыдай-ақ түтін түтетіп, шеберханамыздың есігіне іргенек, босағасына таяныш болып жүре бердік. Бір тәуір жері Шымбаймен бір цехта жұмыс істейтін төртеуміздің құлағымыз да тыншып қалды. Өйткені екі күннің бірінде қитықтан ситық тауып, іліп-қағып бізді сілкілеп-сілкілеп алатын бастық аузына құм құйылғандай үнсіз қалды. Бастықтың бұлай үндемей қалуынан төртеуміз де іш жиып, ұлы дауыл алдындағы тымық ауа емес пе екен деп есіміз кетіп, етегімізді басын жүрдік. Бірақ артында ештеме болмады.

Бір күні көрші комбинатқа орналасқан Шымбайдың аузы-мұрны қан болып құлап жатыр дегенді естіп, «байқұс-ай, қиын болғам екен» дестік. Сөйтсе...

...Ауыз деген құрғыр тек тамақ ішу үшін жаралмаған ғой. Тіпті тамақтап бұрын оның міндеті сөйлеу сияқты. Әрәдік сөйлеп қоятын, тіпті артық айтып кетіп, артынан тамақты көп ішіп қойған адамша бей-жай тартып, ренжіп жүретініміз қанша? Сондай бір кездері көрші шеберхананың бір бөлмесінде іс тігіп отыратындардың бірін шеберхана бастығы Күркей шақырар еді. Алдымен жайбағыстап халды, бала-шағаны, үй-ішін сұраған болады. Артында не жатыр екен деп шеберлер абыржып отыратын. Қап! Осындайда құм құйылғыр ауызға құм құйып тастамасам деп іштей әлденеше уәдені де байлап-байлап тастайтын. Бастық білгізер-білгізбес, шалажансар қылып бірдеме айтады:

— Осы менің үйіме кім келіп, кім кеткені сендерге не үшін керек? Әлде мені әңгімелемесеңдер ішкен астарың сіңбей ме?— Ол күлген болады. Онысы шеберлерге күмірем қаптырамын дегендей көрінеді.

Қап! Тіліңе тыйым сал! Бір елі аузыңа екі елі қақпақ қой деп бабаларымыз қалай дұрыс айтқан. Бұдан былай бір сөз аузымнан шығарсам аузыма қара қан толсын деп олар іштей қарғыстанады. Келген соң бірер күн төртеуі бұртиысып үндеспей қалады. Сонан соң үндеместік бұлтын шыдамсыздық желі көтеріп әкетеді де, аспан ашылғандай сөйлеп үйренген ауыз қайта жыпылдай бастайды. Қайсысы бұрын сөз бастаса басқалары соған күдіктене қарап тұрады да, ескі әдет қала ма, төстен қашқан түлкіге қосылған тазыдай қалын шаң ішінде бара жатқандарын өздері де байқамай қалады.

Мынаны, деген еді қолында күзен терісінен құрастырып отырған жағаны нұсқап Әлтай деген жігіт — шамасы бастықтың әйелінің елінің аманатымен істетіп жатса керек.

— Әй қойшы,— деді Өркен,— тағы біреуіміз жеткізіп жүрерміз.— Бәрі де жым болды. Төртеуі де үндемей іске кірісіп кетті. «Енді сөйлесем аузыма қан толсын!» дескендей. Бәрі де орнынан қозғалған жоқ еді. Жаздың жаңа келе жатқан шағында қысқы зәк, дымқылдан жаңа арылған есік сықырлап ашылды да, арғы жағынан хатшы қыз көрінді.

— Әлтай, сізді бастық шақырады!— Әлтайдың түсі бұзылып жүріп берді. Ол шыға бергенде қалған үшеуі біріне бірі қарасты.

Көп айналмай, Әлтай тез келді. Қап-қара болып түтеп кетіпті. Мұрнының үстінен шып-шып тер шығып тұр.

— Мына бастықтың ақ сайтаны бар шығар. Қазір ғана менің айтқан сөзімді біліп .отыр.— Өркен орнынан қарғып тұрды. Дереу орындығының астын аударып жіберіп, көңілі орнына түскендей «уһ» деп оны жерге тарс еткізіп қайта қоя салды. Төңірегінің бәрін тінтініп кетті. Басқалары да түсініп, бүкіл бөлмені тінтіп шықты. Бұлардың сөзін жеткізетіндей еш жерде қауіпті ештеме көзге түспеді.

— Бір сұмдық болды ғой,— деді күйінген Әлтай. Ал ол жоқта қалған үшеуі Әлтайдың өзі өңін айналдырып жеткізіп жүрмесін деген күдікті де айтты. Кім біледі, кімнің ішіне кім кіріп шығыпты?! Адам аласы ішінде, мал аласы сыртында.

Сөйтіп төртеуі сырттай білгізбегенмен іштей алакөзденіп, бірін бірі атарға оғы болмай жүрді. Бірақ таңертең келісімен олар қызметті төрт адам іс тігетін бөлмені тінтіп, сөз жеткізіп қоятын ештеме жоқ па деп қараудан бастайтын болды. Кейде шеберхана бастығы Күркей әңгіме арасында төртеуінің біріне қарап, кешегі бәлен деген кино қызық па екен дейді. Мұндайда алғаш бірге отыратын төртеу, бастығымыз да біз барған киноға барған екен, бізді сыртымыздан көрген екен ғой деп қоя салушы еді. Жоқ, олай емес екенін бұлар сезе бастады.

Япырмай, шынымен бастықтың ақсайтаны бар ма?— деді Әлтай арада екі-үш күн өткен соң жолдастарына қарап.— Тіпті істің жайын сөйлесе алмайтын болдық қой. Киноға барғанымызға дейін біліп отырады. Айтқанымыз айтқан заматта өңі айналып бастыққа жетеді.

Күнді күн қуып жетіп жатты. Календарьдың кішкентай парағы он рет аударылған соң өндірістік жиналыста Күркей азғантай сөз сөйледі де, аяғын былай аяқтады.

— Жұмыстарыңызды алаңсыз істей беріңіздер, менің ешқандай ақсайтаным жоқ, ақсайтандар жазасын алады!

Жұрт үндемей тарасты. Бір бөлмеде отыратын төртеу иеде болса үлкен машиналы цех тез бітсе екен, мына бір аядай бөлмеден құтылсақ екен. Үлкен цехқа көшкенше тіпті жұмыстың жайын ыммен сөйлессе де, үндеспеуге келісті. Күркейдің соңғы сөзін бұлар түсіне де алмай қалды. Соңғы сөзді өздеріне айтқан дейін десе, «жұмыстарыңды алаңсыз істей беріңдер» дейді. Неде болса әліптің артын баққан жақсы ғой десті.

Сөйтіп жүргенде бір қолайсыз жай болды. Соңғы күндер! бастығының айтқанын көбірек ойлап мазасызданды ма, әлде тіпті осы заманның жабысқақ ауруы тумау келіп қалды ма, Әлтай төрт-бес күннен бері ұйықтай алмай жүргенін, содан ба басы ауыратынын айтып еді, Күркей тіпті мұны да біліпті.

— Үш-төрт күннен бері ұйықтамай менің үйімді аңдып жүргендерді де білемін,— деді де, ол неге екені белгісіз, осы сөздердің артынан ішек-сілесі қата келіп күлді. Ұзақ күлді. Бұл да Әлтайға әсер етті ме, кім білсін, іс тігіп отырғанда аяқ астынан мұрнынан дірдектеп қап кетті. Ол есікке тұра жүгірді. Бар пәрменмен қатты жабылған есіктің бірдеңеге дүрс етіп қатты соғылғаны белгілі болды. Есіктің сыртқы жағында ағаш еденге әлдене дүрс етіп құлады да, тапыр-тұпыр дыбыс естілді. Басқа бөлмедегілер де, Әлтайдың жолдастары да есіктен пе болып қалғанын көруге мойнын созды. Үсті шаң-шаң болып, бет-аузы қан Шымбай үйелеген тоқтыша жерден тыпырлап зорға тұрып жатыр. Бет пішіні әлем тапырықтанып, түрінен адам шошығандай. Шамалы қыли қарайтын екі көзі бұл жолы тіпті қиястанып, біріне бірі атысып тұр. Көптен өтек көрмей гармонның көрігінше көп қыртыстанып кеткен шалбар тізесіне қарай тартыла түсіп, қоян сирағы ашық қалыпты. Мұрнынан қаны сорғалаған Әлтайдың ие болып жатқанына қарауға мұршасы жоқ, жуынатын жерге қарай жүгіріп барады. Аузы-мұрны қан болған екеуді сырт көрген кісі төбелесіп қалды деп те ойлар еді. Біреуі мұрнын, біреуі бетін басып алған,

Анау бұрышта хатшы қыз жер-көкті жаңғыртып күліп жүр. Күлкіден әбден сілесі қатса керек, ішін қос қолдап басын алыпты. Күлкіден тыйылайын дегенде:

— Оған сол керек,— дегенді бөліп-бөліп зорға айтады да, сөзінің аяғын күміс күлкісімен көміп жібереді. Ауызы аңқиып, не болғанын біле алмай тұрғандар да көп. Қап жалаған ауызға аяушылық білдіріп жатқандар да бар.

— Не болды?—дегендерге Шымбай бұрынғысынша көзі қылиланып, қыртиған мойны бұрынғыдан да ішіне тартыла түсіп, теріс жауап береді:

— Сенің не жұмысың бар?!

Ер болсаң бұдан кейін оған сөйлеп көр. Ол тура амандық сұраған адамнан пәле іздейді. Сонымен сәлден кейін-ақ бәрі де жым-жырт болды да, қызметкерлер қайта жұмыстарымен шұғылданып кетті.

Үш күннен кейін көрші комбинаттан да Шымбайдың жұмыстан шығарылғаны әп-сәтте-ақ кәсіпшілік комбинатының ішін жарып өтті. Бәріміздің тауқыметімізді көтеріп, бар бақ-дәулетіміз бір басына оралып жүрген Шымбай ертеңіне типыңдап, екі тізесі жазылмай кетіп бара жатты. Алғаш бәріміздің қызырымыз Шымбайдың бис сауар көнектей қапшығында кетіп бара жатқандай көрдік. Бірақ көрші шеберханадағылар сияқты Шымбайдың кеткенінен кесел келген жоқ. Ол аз уақытта-ақ ұмыт болды. Әлтайлар бұл кең дүниеде бастығы барын ұмытқандай, бір шатырдың астында өмір кешіп жүріп-ақ хабарсыз қалды. Ақсайтанынан айрылғандай Күркей де үнсіз.

1971





