АНТИКАЛЫҚ ГРЕКИЯ ЖӘНЕ РИМ ТАРИХИ ОЙ

ТАРИХ

Адамзат ақыл-ойының қазынасы

АНТИКАЛЫҚ ГРЕКИЯ

ЖАЛҒАН (ПСЕВДО) ─ КСЕНОФОНТ

Көптеген антикалық авторлар шығармаларынан бізге жеткендердің ішіндегі жұмбақ болып табылатыны — «Афиналық полития». Оның мәтіні Ксенофонт шығармалары арасында бірге сақталған. Бірақ та оның осы автор қаламынан шықпағандығы бұрыннан дәлелденген батыс әдебиетшілері негізінен оның авторын «кәрі олигарх» деп атайды, бірақ арнайы осы шығарма зерттелінген соңғы монография бойынша оның авторын «жас олигарх» деп атаса да болар еді, себебі зерттеушінің пікірі бойынша, аталмыш шығарманың авторы материалды қатаң логикалық тұрғыдан ойын әлі дұрыс ұйымдастыра білмейді, еш күмән туғызбайтын дәлелдер жүйесін құра алмайды т. б. Трактат қандай да бір ерекшелігімен көзге түспейді, ондағы барлық идеялар ғалымдарға жақсы белгілі олигархтар тобының қарадүрсін ұстанымдары болып табылатын. Афина ақсүйектеріне тән көзқарастарда жалпылаған реферат болып табылады. Жазылған күніне келетін болсақ, қарама-қарсы пікірлерге қарамастан, көптеген зерттеушілер шығарма Афинаның теңіз күші Сицилиядағы жеңіліспен әлі әлсіремеген кездегі Пелопоннес соғысының бірінші жартысында жазылған дегенмен келіседі, кейде нақты мезгілі де көрсетіледі.

Осы шығармадағы идеяның «қара дүрсіндігі» жөнінде айта отырып, мұны кемшілік ретінде қабылдамау керек. Тіпті бұл — кітаптың құндылығы, себебі автор біздің заманымызға дейінгі Ү ғасырдың екінші жартысындағы Афиналық олигархтар ойын оқырмандарға өзіндік жинақтау ретінде анық жеткізе білген. Бізге мазмұнын Фукидид жеткізген Периклдің әйгілі «Қабыр басындағы сөз» шығармасындағы Афиналық демократия идеясы негізіне бұл қысқа трактат жауап ретінде жазылған деген пікір дұрыс.

ЖАЛҒАН (ПСЕВДО) ─ КСЕНОФОНТ

АФИНАЛЫҚ ПОЛИТИЯ

I

(1) Афиналықтардың мемлекеттік құрылымына келетін болсақ, олар қазіргі кұрылымын таңдаса, мен оны құптамаймын, себебі олар осы құрылымды таңдай отырып, ақсүйектердің тұрмысына қарағанда қарапайым адамдардың тұрмысы жақсы болатын тәртіпті көздейді. Міне, сондықтан да мен оны құптамаймын. Олар осы құрылымды қабылдап қойғандықтан, мен олардың мемлекеттік құрылымды ұтымды сақтайтындары және жалпы алғанда басқа гректердің көзқарасы бойынша олқы болып табылатын тәртіп орнатқанын дәлелдеуге тырысамын.

(2) Ең алдымен, менің айтарым — Афинадағы кедейлер мен қарапайым жұрттың ақсүйек және бай адамдар алдында мүмкіншіліктері көп болуы әділеттік, себебі халық кемелерді жүргізеді және мемлекетке күш береді, кеме жүргізуші, ескекшілердің басшылары, елубасылар, кеме тұмсығының бастықтары, кеме ұсталары — осылар топлиттерге қадірлі және бай адамдарға қарағанда мемлекетке көп пайда келтіретіндер. Осылай болғандықтан, қазіргі сайлаулардағыдай мемлекеттік лауазымға сайлауға жеребе бойынша әркімнің қатыса алатыны немесе қол көтеру арқылы сайлануына болатыны және әр азаматтың өз пікірін ашық айтуы әділеттілік. (3) Егер осы қызметте қадірлі адам отырса, ол бүкіл халықты құтқаруы мүмкін, егер қадірсіз, әділетсіз адам отырса, ол бүкіл халыққа қауіп туғызуы мүмкін және бұл қызметке қарапайым халық қол жеткізе алмайды; ол жеребе бойынша стратег немесе гиппархтың орнын қажет етпейді де. Сонымен бірге халық жағдайды өзі емес, құдіретті адам түзетсе, оған көп пайда келетінін түсінеді. Есесіне ол үйіне қаржы және кіріс әкелетін кызметті таңдауға тырысады. (4) Афиналықтардың ақсүйектерге қарағанда қарапайым және кедей адамдарды таңдағандарына кейбіреулер таң қалады және осы арқылы олар қазіргі белгілі болғандай демократияны сақтаған. Халықтан шыққан кедейлер, ең төменгі сатыдағы халық байлыққа жетеді және олар көп болса, олар демократияны күшейтеді; егер ақсүйек, бай адамдардың тұрмысы жақсы болса, бұл демократтардың өз қарсыластарын күшейтуі деген сөз. (5) Бүкіл жер бетінде демократияның қарсыласы игі жақсы элемент болып табылады, өйткені ең жақсы адамдар бассыздық пен әділетсіздікке жол бермейді, олар барынша бекзадалық қасиеттерін сақтауға тырысады, ал қарапайым адамдар мүлдем сауатсыз, жүгенсіз, тәртіпсіздік және опасыздыққа ие. Шын мәнінде де, қарапайым адамдарды арсыз істерге итермелейтін кедейлігі, сауатсыздығы және надандығы — қаражат тапшылығынан туындайтын қасиеттер. (6) Мүмкін кейбіреулер айтатын шығар, олардың барлығын Халық жиналысына және Кеңес мүшелігіне қатыстырудың қажеті жоқ, тек тәжірибелі және ең жақсыларын қатыстыру керек деп. Афиналықтар бұл жөнінде де дұрыс пайымдаулар жасайды, егер Халық жиналысында тек ақсүйек және бай адамдар сөйлесе, онда тек солардың деңгейіндегілердің мүддесі көзделеді де, демократтардың тұрмысы нашар болар еді. Қазіргі жағдайға сай, сөйлегісі келгендердің барлығы, мейлі кедей болсын, өз орнынан тұрып, өзінің немесе өзі деңгейлестерінің мүддесін қорғайды. (7) Кейбіреулер мұндай адам өзіне және өзі сияқтыға қандай жақсылық ойлап таба алады деген қарсы пікір айтуы мүмкін. Ал Афинада ақсүйектің беделділігі, ақылдылығы және олардың мүддесінің қайырымсыздығына қарағанда қайта мұндай адамның надандығы, дөрекілігі және өз мүддесін қорғауы, пайда келтіреді деп санайды. (8) Әрине, мемлекеттің жақсаруына мұндай тәртіптің қажеті жоқ, есесіне демократия осындай жағдайларда сақталады. Халық мемлекеттегі ең жақсы заңдардың болуын қалап жатқан жоқ, себебі сол арқылы өзі құлдыққа түскісі келмейді, есесіне бостандықты және басқаруды қалайды, ал заңның қандай екенінде оның шаруасы жоқ. Себебі — сен нашар заң санайтын тәртіптен халық күш және бостандық алады. (9) Егер жақсы заңдар патшалығын іздесең, ең алдымен, азаматтар үшін тәжірибелі адамдар заң жасайтынын көресің; ақсүйектер қарапайым адамдарды бағынышты ұстайды, ақсүйектер Кеңесте отырып, мемлекеттік істерді талдай отырып, нақұрыстардың Кеңес мүшесі болуына, Халық жиналысында сөйлеуіне, тіпті қатысуына жол бермейді. Міне, осындай игілік істерден халық құлдыққа түседі.

(10) Басқа жағынан қарағанда, Афинада метектер мен құлдардың еркіндігі орын алған, құлдарды соғуға болмайды, ол сенің алдында қымсынбайды. Неге мұндай жергілікті дәстүр қалыптасқан, мен оны түсіндіремін. Егер дәстүр бойынша құлды немесе метекті немесе бостандық алғандарды ұруға рұқсат етілсе, онда Афиналықты құлға теңеп жиі ұратын еді, себебі киімі бойынша олар құл мен метектерден артық емес, жалпы тұрпаты бойынша да еш айырмашылығы жоқ. (11) Егер құлдардың еркін болуы және кейбірінің салтанатты өмір сүруі біреулерді таң қалдырады, онда олар мұны да ойлап істейді ме деген пікір туындайды. Шын мәнінде, теңізі бар ірі мемлекет бар жерде құлдар ақшаға қызмет етулері керек, олардың табысынан маған алым төленуі қажет, оларға бостандық беру керек, бай құлдар бар жерде, менің құлымның сенен қорыққанынан ешқандай пайда жоқ. Лакедемонда менің құлым сенен қорқар еді, егер сенің құлың менен қорықса, оған, мүмкін, өзін қорғау үшін өз ақшасын беруге тура келер еді. (12) Міне, осының нәтижесі ретінде құлдарға да басы бос адамдардағыдай, метектерге де азаматтардағыдай сөз еркіндігі берілген, себебі мемлекет теңіз ісі мүддесі бойынша кәсіптердің көптігінен метектерді қажет етеді. Сондықтан да, әрине біз метектерге де сөз бостандығын бергенбіз.

(13) Афинадағы гимнастикалық және музыкалық қоғамдарды халық өзі онымен айналыса алмайтындықтан, қысқартып тастаған. Хореография, гимнастика және би өнеріне келетін болсақ, халық әнді тек байлар айта алатынын, ал халық болса, тек хореография бойынша кызметке тұра алатынын, гимнаст және биші болу тек байларға жазған, ал халық одан тек пайда көретінін түсінеді. Халық ән айтқаны, жүгіргені, билегені, кемелерде жүзгені үшін ақы алғылары келеді және байлардың кедейленгенін қалайды. Сотта да олар әділдіктен гөрі өз мүддесін көздейді.

(14) Олардың одақтастары туралы айтатын болсақ, олар тобыр, ақсүйектерге қатысты барып тұрған жалақорлар мен жек көрушілер; Афиналықтар бағыныштылардың өз басшыларын жек көруінің қажет екендігін түсінеді және екінші жағынан мемлекетте байлар мен ақсүйектердің күші басым болса, биліктің халық қолында ұзақ тұрақтамайтынын біледі, сондықтан олар ақсүйектердің азаматтық арын таптап, олардың мүлкін тартып алуда, өздерінің иеліктерінен қуып, өлтіруде, ал кедейлерді қолдауда. Афиналық ақсүйектер басқа одақтас мемлекеттің ақсүйектерін қолдауда, өйткені олар мемлекеттегі ең тәуір адамдарын қорғау өздеріне пайдалы екендігін түсінеді. (15) Егер одақтастар ақшалай кіріс жасауға мүмкіндігі болса, біреулердің тап осы афиналықтардың күшін құрайды деп айтуы мүмкін; сонымен бірге демократтар үшін одақтастардың ақшалары әр афиналықтардың қолында болып, ал одақтастарда тек күн көрерлік қаржы болғаны, жұмыстан босамай, оларға қарсы ешқандай әрекет істей алмайтындары пайдалы болар еді.

(16) Кейбіреулердің пікірі бойынша, Афина халқы одақтастарды Афинадағы сот істеріне қатысуына мәжбүр етуімен қателеседі. Бірақ афиналықтар бұған қарсы Афина халқы үшін қандай пайдасы бар екендігін, санамалап көрсетеді: біріншіден, сот алымынан ол жыл сайын жалақы алады; үйде отырып, кемемен ешқайда шықпай-ақ одақтас мемлекеттердің ісіне араласады және халықтан шыққандарды қолдап, қарсыластарын құртады. Егер әрқайсысы өз сот үрдістерін отанында өткізсе, афиналықтарға ырза еместері өз қатарларындағы Афина демократиясын қолдайтындарды кұртатын еді. (17) Сонымен бірге одақтастардың сот істері Афинада өтуі Афина халқы үшін ұтымды: біріншіден, Пиреяда алынатын пайыздық алым-салық мемлекет үшін өте көп; үйін жалға беретіндердің, жүк артатын малын немесе құлын жалға беретіндердің ісі оңға басады; одақтастар келгенде жариялаушылар (глашатаи) жақсы жұмыс істейді. (18) Сонымен қатар, егер одақтастар сот істеріне келмеген болса, олар афиналықтардан тек кемемен жүретін стратег, триерарх және елшілеріне ғана құрмет көрсетер еді; ал қазіргі жағдай бойынша, әр афиналықтарға жеке-жеке жағымпаздануына мәжбүр болады, себебі олар Афинаға келгенде, Афина заңына сай басқа біреуден емес, тап сол халықтан қолдауды немесе жазалауды табады. Ол сот ісінде тізерлеп, әр кіргеннің қолына жармасып, жалынуына тура келеді. Міне, сондықтан одақтастар Афина халқы алдында неғұрлым құлдық жағдайда болды.

(19) Сонымен қатар Аттикадан шет жерлерде иеліктері бар болғандықтан, онда афиналықтар өз адамдарын жіберу арқылы ескекті пайдалануды өздері де, құлдары да үйреніп алды, себебі адам жиі жүзетін болса, тек езі ғана емес, құлы да ескекті қолдануға үйренуі керек және теңіз ісінде қолданылатын сөйленімдерді де үйренуге тура келеді. (20) Жүзу тәжірибесі мен дағдысы арқылы олардан жақсы кеме жүргізуші шығады. Көліктік кемені, кейбірі — жүк кемесін жүргізуді жетік үйреніп, кейбіреуі соңынан триерге тұрды. Олардың кейбірі ескек есуді үйренгендіктері соншалық — қазірдің өзінде әскери кемеге тұруларына болады, себебі олар мұнымен өмір бойы айналысқан.

II

(1) Афинаның ең осал жері — Гоплиттер әскері, ол шын мәнінде де сондай, афиналықтар саны жағынан да, сапасы жағынан да жауларынан кем деп санайды, ал оларға алым-салық төлейтін одақтастардан олар тіпті құрлықта да басым. Сонымен бірге олардың ойынша, гоплиттер әскері одақтастардан басым болса, соның өзі де жеткілікті. (2) Көптеген жағдайларға байланысты олардың жағдайлары төмендегідей болып шықты. Құрлықтағы мемлекеттердің бодандағылары мүмкін кішігірім мемлекеттермен бірігіп, біріккен күшпен соғыса алады; теңіздегі державалар бодандағылар, арал тұрғындары болғандықтан, бірігуге мүмкіндіктері жоқ, себебі олардың арасын теңіз бөліп түр, ал олардың қожайын-билеушілері тек теңізде ғана үстемдікке ие. Аралдықтар байқатпай бір аралға жиналғанның өзінде, олар аштан өлер еді. (3) Құрлықта жатқан афиналықтарға бағынышты мемлекеттердің ірілері қорыққанынан, ал кішілері негізінен қажеттіліктен бағынады, себебі кез-келген мемлекет кез келген нәрсені сыртқа шығару мен сырттан алып келу қажет; теңіз қожаларына бағынбаса, оларда оның бірде-біреуі болмайды. (4) Содан кейін теңізде үстемдік ететіндер кей кездерде ғана құрлық қожайындарының қолынан келе бермейтінді істей алады, яғни күштілердің жерлерін тонаушылыққа ұшырады; кемемен дұшпан жоқ жағынан немесе аз тұсынан келуге болады, егер жау жақындаса, кемеге отырып, кетіп қалуға болады, осы арқылы олар құрлық әскерінен гөрі көп кедергіге кездеспейді. (5) Сонымен бірге теңізде үстемдік ететіндер отанынан мүмкіндігінше алыс жерлерге жүзе алады, ал құрлықтағы державалар әскері өз жерлерін тастап алысқа кете алмайды, себебі бұл бірнеше күнге созылады және өте баяу құрлықпен жүре отырып, ұзақ уақытқа жететін азық-түлікті өзімен бірге алып жүру мүмкін емес. Дәл осы кезде құрлық арқылы жүре отырып, достас елдер арқылы немесе дұшпан елдердің жері арқылы бұзып-жарып, шайқаспен өтуге тиіс; ал теңіз арқылы жүзетіндер өздері басымдылыққа ие жерлерге тоқтай алады, ал бұл мүмкін емес жерлерге түспей, олардан өтіп достас елге немесе өзіне қарағанда әлсіз елге барып түсуіне болады. (6) Содан кейін Зевс жіберген құрғақшылық әсерінен болған өнімнің шықпай қалуынан құрлықтағылар қатты қасірет шеккенде, теңіздегілер үшін жеңіл өтеді, себебі бұл кезде барлық жерлер қасірет көре бермейді, теңізде үстемдік ететіндер қасірет шекпеген жерлерден қажеттілерін әкеле алады.

(7) Аса маңызды емес нәрселер жайында еске салатын болсақ, афиналықтар теңізге үстемдік ету арқасында, әр жерлермен ара қатынас жасаудың арқасында дастархан мәзірінің түр-түрін жасайтын болды. Соның арқасында Сицилияда, Италияда, Кипрде, Египетте, Лидияда, Понтада, Пелопоннесте немесе басқа жерлерде өсетін тәтті нәрселер теңіздегі үстемдік етудің арқасында бұның бәрі бір жерге жиналған. (8) Әр жердегі сөйленістерді естіп, бір жерден біреуін, екінші жерден — екіншісін қабылдаған. Жалпы гректер өз сөйленісін қолданып, өздеріне тән өмір сүру дәстүрін ұстанып, киімдерін кисе, афиналықтарда гректер мен варварлардан алғандарын араластырып қолданады. (9) Құрбандық шалу мен кесенелер, мейрамдар мен киелі жерлерге келетін болсақ, халық құрбандық шалу мен мейрамдар өткізу, ғибадатханалар тұрғызу, қаланы әсемдеу мен көркейту әр кедей адамның қолынан келе бермейтіндіктен, мұны қалай жасауды ойлап тапты. Мемлекет қоғам есебінен құрбандық шалады, ал халық тойлайды да, жеребе арқылы құрбандыққа шалынған малдың етін алады. (10) Сонымен бірге гимнасиялар моншасымен, шешінетін жерлерімен байлардың кейбіреуінің өздерінде бар, ал халық өздері үшін арнайы көптеген палестр, шешінетін бөлме мен моншалар соғады. Оны көбіне бай адамдарға қарағанда, қарапайым халық көп пайдаланады.

(11) Ал гректер мен варварлардың байлықтары туралы айтар болсақ, Афиналықтардың олай етуге мүмкіндіктері бар. Шын мәнінде, егер қандай қала кемеге арналған ағаштарға бай болса, онда олар теңізде үстемдік ететіндермен келісімге келмесе, оларды қайда өткізе алады? Тағы не туралы айтуға болады? Егер қандай да бір қала темірге, мысқа, зығырға бай болса, оларды ол теңізде үстемдік ететіндермен келісіп өткізбесе, қайда өткізеді? Аталғандарда кеме жасалады ғой; біреуінен ағаш, екіншісінен — темір, үшіншісінен — мыс, төртіншісінен — зығыр, бесіншісінен — балауыз алынады. (12) Сонымен бірге, олардың басқа жерге өткізуіне жол бермейді, өйткені біздің дұшпандарымыз теңізді пайдалана алмайды. Міне, осылай, мен еш қиындықсыз жер байлықтарын теңіз арқылы аламын, ал басқа қалалардың мұндай екі, яғни жер және теңіз байлықтарын бірден пайдалануға еш мүмкіндіктері жоқ. Сонымен қатар бір мемлекетте ағаштың да, зығырдың да қатар болуы мүмкін емес, себебі зығырға бай елде, жазық және ағаш өспейді. Сол сияқты мыс пен темір бір мемлекеттен әкелінбейді, себебі бір мемлекетте бірден бәрі табыла бермейді, бірі болса, екіншісі бола бермейді.

(13) Сонымен бірге әр материктің алға шығыңқы жағасы, немесе қандай да алдында жатқан бір аралы, немесе қандай да бір тар жолы болады, сол арқылы теңізде үстемдік етушілер зәкір тастап, материк тұрғындарына зиян келтіруі мүмкін.

(14) Афиналықтарға бір нәрсе ғана жетпейді. Олар аралда тұрып, теңізде үстемдік еткенде өзгелерге зиян келтіріп, өздері зиян шекпес еді, олардың жерлері зиян шекпес еді және сырттан жауды күтпес еді. Бірақ қазіргі қалыптасқан жағдайда жаудың келуінен көбінесе шаруалар мен бай афиналықтар қауіптенеді, ал демократиялық топтар жаулардың ешқандай байлықтарын тартып немесе өртеп кетпейтіндіктен, олардың келгенінен еш қауіптенбей, қам-қаракетсіз өмір сүреді.

(15) Сонымен бірге Афиналықтар аралда тұрса, бір күндері азғана топтың сатқындығымен қақпаны жауға ашып береді деп қауіптенбес еді. Шынында да егер олар аралда тұрса, ондай болар ма еді? Жергілікті тұрғындардың кейбір бөлігіндегі демократиялық партияға қарсы көтерілістер де аралда тұрғандарды үрейлендірмес еді. Енді қазір көтерілісті бастаса, құрғақпен көмекке кететін жауларға үміт артып бастар еді. Ал егер аралда тұрса, олардың бұдан қорқатын реті жоқ болар еді. (16) О баста олар аралға орналасқан жоқ еді, сондықтан олар келесіні ойлап тапты. Теңізде үстемдік ететініне сеніп, өз мүлкін аралдағыларға сақтауға беріп қояды және де олар Аттика жерінің талан-таражға салынып жатқанын елемейді де, себебі олар оған жаны ашығандығын танытса, басқа да маңызды игіліктерден айырылып қалатынын түсінеді.

(17) Ары қарай олигархиялық мемлекет үшін жазылған одақтастық келісім шарттар мен сертті орындау керек; егер өз келісімшарттарын ұстамайтын болса, онда кімнің күнәсі бойынша қасірет шеккеніңді айтады немесе саны аз болғандықтан, келісімшартқа отырған белгілі адамды атайды. Ал халыққа келетін болсақ, қандайда келісімшарт жасасқанмен күнәні не сөйлеген шешенге, не жиналыс төрағасына арта салып, халық толық жиналған кезде келісімшартқа отырғанын білмеген жағдайда, ол кезде жиналыста болмай, бұған келісім бермегенін айтып шыға келеді. Олар оны қажет деп таппаса, олар оны орындамаудың мыңдаған себебін тауып, қаламағандарын орындамауға тырысады. Халықтың қабылдаған шешімінен зиян келсе, демократтар барлық жауапкершілікті соларға артып, оларға қарсы келгені үшін бір топ адамға күнәні артады, ал егер ол істен пайда келсе, барлық атақты өздеріне иеленеді.

(18) Сонымен бірге ажуа-сықақ өздеріне тиіп кетпеу үшін, афиналықтар комедияларда халықты күлкіге айналдырып, сөгуге рұқсат етпейді; бірақ жеке тұлғаны күлкіге айналдырғысы келсе, олар оны қолдайды, себебі олар күлкіге айналған адамның қарадан шықпағанын, кедейден шықпағанын біледі, әрине, ол не бай, не белгілі, не сыйлы адам, кей жағдайда ғана кедейден шыққан немесе демократ күлкі болуы мүмкін, оның өзі барлық іске араласып, халықтан бөлініп шығуға тырысқанынан болады, сондықтан оларды күлкіге айналдырғанда, олар еш қарсылық көрсетпейді.

(19) Сонымен мен Афинадағы халық кімнің қарапайым, кімнің бай екендігін түсінеді, соны түсіне отырып, кедей болса да өз қолдаушылары мен өз жақтаушыларын жақсы көреді, ал сыйлы адамдарды ұнатпайды, себебі олардың сыйлы болуынан оларға еш пайда келмейтінін түсінеді, олардан жамандық қана күтеді деген пікірді айтқым келеді. Керісінше, халықты жақтаушылардың кейбіреуі шығу тегі бойынша демократ емес. (20) Мен халықтың демократтық көзқарасын қабылдаймын, себебі әркімнің өзі туралы ойлауы кешірімді. Ал кімде-кім қарапайым халыққа еш қатысы болмай тұрып олигархиялық мемлекеттен гөрі демократтар мемлекетінде тұрғанды қолдайтын болса, ол адамның қылмыс істеуге ниеті бұрып тұрады деп айтар едім, себебі алаяқ олигархтар мемлекетінен гөрі демократтар мемлекетінде байқаусыз болуы мүмкін.

III

(1) Сонымен афиналықтардың мемлекеттік құрылымына келетін болсақ, мен оны, әрине, құптамаймын; олар демократтық басқаруды қабылдауды шешіп қойғандықтан, менің ойымша, мен көрсеткен тәсілдерді қолдана отырып, олар демократияны ұтымды сақтап келеді.

Сонымен қатар менің байқауымша, кейбіреулер Афиналықтарды Кеңес пен халықтың бір жыл күтсе де бір адамға катысты шешім шығара алмайтыны үшін айыптайды. Бұл Афинада істің көптігінен үлгермейтіндіктен орын алған. (2) Олардың үлгермейтін бірнеше себептері бар: біріншіден, грек мемлекеттерінің біреуі өткізбейтін көптеген мейрамдар өткізу, мейрамдар кезінде мемлекеттік істер бойынша бір нәрсеге қол жеткізу мүмкін емес, барлық адамдар талдамайтын мемлекеттік үрдістер мен есептерді талдайды, ал Кеңес жиі соғыс, ақша табу, заң, мемлекеттік жағдайлар, одақтастармен бірігіп істейтін істер, алым қабылдау, қасиетті орындар мен верфтер туралы кеңесіп тұрады. Осынша істері тұрғанда, олардың адамдардың істерін қарауға мүмкіндіктері болмағанына несіне таң қалуға болады? (3) Кейбіреулер ақшасы болып, Кеңеске немесе халыққа жүгінсе, ол өз ісінің шешіміне жетеді деп айтады. Мен ақшамен Афинада көптеген нәрсеге қол жеткізуге болады дегенмен келісемін, ақша беруші көп болса, көп нәрсеге қол жетер еді. Дегенмен қанша алтын мен күміс бергенімен арызшылардың барлығын қанағаттандыра алмайтынын мен білемін. (4) Сонымен қатар келесі істерді де шешуге тура келеді: егер кімде-кім оған тиісті кемені жөндемесе немесе қандай да бір қазыналық жерге мекемелер соғатын болса, сонымен бірге Дионисияда, Фаргелияда, Панафинеиде, Промефияда және Гефестияда тағайындалған хорегтердің арызын жыл сайын қарастыруға; жыл сайын 400-ден триерархтар тағайындалады, кез келгенінің өтініші бойынша жыл сайын арыздарын қарастыруға тура келеді; қызметкерлердің ісін тексеруге және олардың пікірталастарын шешуге тура келеді, жетімдерді тексеріп, түрме қарауылдарын тағайындау керек. (5) Бұл жыл сайын өтеді. Кей кездерде әскери басқару істерін де, қандай да болмасын қылмыстық істерді қарастырады, мысалы, қандай да бір зорлық немесе арсыздық жасалса. Көптеген нәрселерді мен айтпай отырмын; одақтастарға алым салудан басқа ең маңыздылары жоғарыда аталған. Ал бұл істер негізінен бес жыл сайын болып тұрады. (6) Сонымен, мұның бәрі талдауға тұрмайтын ба еді? Бұл істердің қайсысы талдауға тұрмайтынын біреулері айтсын. Ал егер мұның бәрі талқылауға тұрарлық дегенге келісуге тура келсе, онда мұны бір жыл ішінде орындау керек, себебі қазіргі кезде, тіптен жыл бойы соттағанның өзінде, қылмыскерлерді тұрғындардың көптігінен тоқтатуға мүмкін емес. (7)Жақсы! Біреулері соттау керек дейді, бірақ сонша көп соттың қажеті жоқ дейді. Онда қажеттілік бойынша әр сот комиссиясында, егер оларды қысқартпаса, тек шектеулі мүшелері ғана қатысады, нәтижесінде әр сотпен келісімге келіп, олар аз болғандықтан, сатып алуға болады, онда әділ соттау мүмкін болмай қалады. (8) Сонымен қатар афиналықтардың жиі мейрамдар өткізетінін есепке алу керек, себебі ол кезде сот өткізуге болмайды. Олар есесіне мейрамдарды басқаларына қарағанда екі есе көп өткізеді, мен оларды мемлекетте екі есе кем өткізілетін мейрамдармен салыстырып айтып отырмын. Сондықтан да мен Афинада істер қазіргіден басқаша өтеді деп айта алмаймын: демократиялық құрылымнан бір нәрсені алып тастамай, көп нәрсені өзгертуге болмайды, елеусіз біреулерін ғана ауыстырмаса. (9) Әрине, мемлекеттік құрылымның жақсарғаны керек, көп нәрсені ойлап табуға болады, дегенмен демократия сақталып, сонымен бірге жақсы басқару болғаны керек, қанағаттанарлық шешім табу оңай емес, тек мен айтқандай елеусіздерін өзгерту немесе тіптен алып тастау керек.

(10) Менің ойымша, осы жағынан келгенде афиналықтар дұрыс пікірде емес, өйткені бүліктер болып жатқан мемлекеттер жағына шығады. Мұны олар саналы түрде жасайды, себебі олар жақсыларды қолдаса, өздерінің сыбайластарына қарсы болар еді: бірде-бір мемлекетте игі-жақсылар демократияны қолдамайды, нашарлар әр мемлекетте демократтарды жақтайды; әрине әркім өзіне тән жақтарын қолдайды. Сондықтан да афиналықтар өздеріне сәйкес келетіндерді қолдайды. (11) Неше рет олар ауқаттыларға жақтасқанынан, оларға ешқандай пайда жоқ және, керісінше, беотей халқы құлдыққа түсті, басқа бір жағдайда ақсүйектерді Милетте жақтағанда, олар кейін демократтарды талқандап жіберді, мессендіктердің орнына лакедемондықтар жағын қолдағанда, лакедемондықтар мессендіктерді бағындырып, афиналықтармен соғыса бастады.

(12) Мүмкін, біреулер Афинада ешкім де әділсіз азаматтық абыройынан әділетсіз айырылған емес деп айтуы мүмкін. Мен болсам, әділсіз азаматтық абыройынан әділетсіз айырылған аз болғанымен, бар деп айтар едім. Ал Афина демократиясына қол сұғуға бірнеше имам жеткіліксіз; сонымен бірге мұны азаматтық абыройынан әділ айырылғандар емес, әділетсіз айырылғандар ғана ойластыруы мүмкін. (13) Афинада көбі азаматтық борышынан әділетсіз айырылған деп қалай ғана қабылдауға болады, егер халық өзі қызметке тағайындап және қызметін абыройсыз орындап, арсыз сөз айтып, істер жасаған кезде ғана босатылса? Айтқандардың барлығын қабылдай отырып, азаматтық абыройынан айырылған адамдардан Афинаға қауіп төнеді деп ойлауға болмайды.





АРИСТОТЕЛЬ

Аристотель б.з.д. 384 ж. Фракиядағы грек колониясы Стагирде дүниеге келді, сол себепті, ежелгі деректерде көбіне оны Стагирит деп атайды. Оның әкесі — Никомах, дәрігер, македондық патша Аминтаның досы болды. Бұл жағдайдың Аристотельдің өмірінде өзіндік маңызы болған болуы керек. Өз дәуірінде танымал дәрігер болған, ертеден белгілі дәрігерлер отбасынан шыққан, медицина мен физика саласында бірқатар шығармалар жазған Никомахтың өз баласына лайықты білім беруі әбден ықтимал. Бірақ Аристотельдің қанша уақыт әкесінің басшылығымен тәрбиеленгені белгісіз, алайда ежелгі деректерден оның 17 жасқа толмай тұрып, әке-шешесінен айрылғанын, Никомахтың досы Атернейлік Проксеннің тәрбиесінде болғанын білеміз. Сондай-ақ Грецияның солтүстігіндегі ғылыми ортада үстем болған медико-натуралистік көңіл-күйге сай қалыптасқан отбасылық дәстүрдің болашақта өз философиясында нақты өмір мен тәжірибеге деген сый-құрметін жасырмаған жас Аристотельдің ой-пікірінің бағытталуына әсер етуі әбден мүмкін. Екінші жағынан, Аминта сарайындағы Никомахтың орны да Аристотельді патша отбасына танымал етті. Міне, сондықтан да Аминтаның мұрагері Филипп, Аристотельдің замандасы, кейінірек философты өз баласы Александрға тәрбиеші ретінде шақырады. Сондай-ақ Аристотельге мұрагер ретінде көптеген байлықтың қалуы, соның арқасында ғылыми істермен айналысуға мүмкіндік беретін, өз заманындағы байлықтың бірі — кітапхананың болуы Аристотельдің еркін түрде және артықшылық жағдайда ғылыми жұмыстармен айналысуына мүмкіндік берді. Сол себепті оның еңбегін әкесінің сарай қызметімен салыстыруға болмайды.

Платон қайтыс болғанға дейін Аристотель 20 жыл бойы байланысын үзіп те кетпей, ерекше мектептің басшысы ретінде сөйлемей-ақ Платондық академияның мүшесі болды. Аристотельдің оқытушылық қызметі Платонның тірі кезінде басталғанымен, оның бұл қызметі сол кездегі белгілі ритор Исократқа қарсы риторикадан дәрістер берумен шектелетін.

Платонның әкесі Аристотельдің шығармаларының мазмұны мен түріне жазушылық қызметінің алғашқы жылдарында ғана емес, сонымен бірге жекеше атқарған философиялық қызметінің өн бойында ерекше байқалды. Платоннан басқа Аристотель өзге де ойшылдарға көңіл бөлді.

Александр Македонскийдің жеке басы мен қызметінің барлық жақсы жақтарын — басқарудағы ақылдылық, батырлық, кең пейілділік, адамгершілік, ғылым мен өнерге деген құштарлық, басып алумен бірге мәдениетті орнықтыруға деген ұмтылыс — осының бәрін Аристотельдің берген тәрбиесінің әсеріне жатқызуға болады.

Платон қайтыс болғаннан соң, Аристотель ғылыми мүдделерінің жан-жақтылығы сабақтарының жүйелілігі мен әдістілігіне байланысты Платон академиясына жоғары деңгейге көтерілген өз мектебінің негізін қалаушы ретінде көрінеді.

Аристотель таңқаларлықтай көп еңбек жасады (ертедегілер оның жазған еңбектерінің санын 1000 кітап болған деп анықтайды). Оның көптеген философиялық-ғылыми дайындалған еңбектері Афинаға екінші қайтара келгеніне дейін даярланғандықтан, оның жеке өзінің ғана емес, сонымен бірге ол басқарған мектептің бірлесіп істеген қызметіне де байланысты.

Б.з.д. 322 жылы Аристотель көптен бері ауырып жүрген асқазан ауруының асқынуынан қайтыс болады. Бір хабарламаларға сүйенсек, оның денесі Стагирге апарылып, сол жерде жерленген; отандастары ол жерге ескерткіш орнатты, ал оның моласы жыл сайын «аристотелийді», басқаша айтқанда, философия құрметіне арналған мерекені өткізетін орынға айналды.

Аристотельдің практикалық философиясының бір бөлігі саясатқа арналады: этика — жеке адамға арналса, саясат — қоғамды, нақтыласақ, мемлекетті қамтиды. Адам өзіне тән табиғи инстинктісіне орай, физикалық өмірін сақтау үшін ғана емес, сонымен бірге адамгершіліктің прогресі үшін де қоғамға деген қажеттілікте өмір сүреді. Міне, осыдан барып, Аристотельдің пікірінше, Платондағы секілді — адамзат қауымдастығының жоғарғы түрі — мемлекет педагогикалық міндеттерді жүзеге асырады: оның міндеті сыртқы қауіптен сақтанумен бірге, азаматтарды ізгілік пен қайырымдылыққа тәрбиелеу. Аристотель бойынша, мемлекеттік құрылым халықтың мүддесіне сай бейімделіп, халықтың сипаты мен қажеттілігіне сәйкес келуі керек. Мемлекеттік басқарудың әрбір түрі (монархиялық, аристократиялық не демократиялық болсын) билеушілердің пайдасына қызмет етпей, халықтың жалпы игілігін қамтамасыз ететін болса, онда оны дұрыс құрылым деп есептеуге болады. Мемлекеттік құрылымның өмір сүруі мен пайда болуының, бір түрінен екіншісіне өтуі мен құлдырауының шарттарын мемлекеттік қайраткерге тән көрегенділікпен зерттей отырып, мемлекеттік құрылым түрлерінің барлығының да өмір сүру құқығын тани отырып, Аристотель, өзінің аристократиялық сеніміне байланысты, көбіне артықшылықты аристократияға берді. Ол бойынша, аристократия ақылдылығы мен әділетті қасиеті мол адамдардың билігін қамтамасыз етеді.

Негізінде, барлық азаматтардың мемлекетті басқаруға қатысуға құқығы бар. Бірақ олар ересек жасқа жетіп, соған сәйкес тәрбие алғаннан кейін ғана сайлауға қатыса алады. Мысалы, басқару үшін бос уақыт керек, ал Аристотель құлдардың болуын мүмкін деп есептеді, ол бойынша құлдар ауыр жұмыспен айналыса отырып, басқарушыларды бос уақытпен қамтамасыз етуі керек. Оның ойынша, табиғаттың өзі адамдардың бір бөлігін билеуге, екіншілерін — құлдыққа бейімдеген, бірақ Аристотель құлдарға әділетті көзқараспен қарауды талап етеді. Аристотель Платонның іліміндегі мемлекеттің жеке адамды жұтып қоюына қарсы бола отырып, өз ұстазының әйел, бала және мүліктің ортақ болуы туралы пікірімен айтысқа түседі. Аристотельдің «Политикасы» бізге аяқталмаған күйде жетті. Онда ең жақсы мемлекеттік құрылым суреті жалпылама түрде берілді. Сонымен бірге мемлекеттік тәрбие туралы ілім де қарапайым оқыту очеркі түрінде үзіледі. Алайда философтың ойы анық; ол өнердің байытушылық көмегі арқасында мемлекеттік тәрбиенің адамды рухани және адамгершілік биік деңгейге жеткізгенін қалайды.

АРИСТОТЕЛЬ

ПОЛИТИКА

Бірінші кітап

І. 1. Біздің білуімізше, кез келген мемлекет белгілі бір қарым-қатынас түрі болғандықтан, ал кез-келген қарым-қатынас нақтылы бір ізгі ниет үшін ұйымдастырылатын (себебі кез-келген іс-әрекет мақсат еткен іске сәйкес құрылатын сол ізгі ниетті) болғандықтан, барлық қатынастардың бір немесе өзге ізгілікке ұмтылуы (stokhadzontai) айқын, солардың ішінде — ең үлкен және ең биік ізгілікке ұмтылатын қатынас, басқалардан ең маңызды болғандықтан, өзге қатынастардың барлығын қамтиды. Мұндай қарым-қатынас мемлекет немесе саяси қарым-қатынас деп аталады.

2. «Мемлекет қайраткері», «патша», «үй иесі», «мырза» деген сөздердің мағынасы бірдей деушілер қателеседі. Өйткені, олар бұл сөздердің айырмашылығы сапалық жағында емес, сандық жағына деп есептейді; мысалы, олардың айтуынша, мырза — аздаған адамдарға билік етуші; үй иесі — саны көп адамдарға билік етуші; ал онан да көп адамдарға билік етушілер —мемлекет қайраткері немесе патша; сонда үлкен отбасы мен шағын мемлекеттің айырмашылығы жоқ сияқты; және мемлекет қайраткерінің патшадан айырмашылығы: патша тек өзіне тән билікпен басқаратын болса, мемлекет кайраткері бір жағынан билік жүргізгенімен, екінші жағынан арнайы ғылымның негізіне — саясаттың негіздеріне бағыныштылықпен басқарады деп есептеледі. Бірақ бұл ақиқаттан алшақ.

4. Жұптасып өмір сүру қажеттілігі бірінсіз бірі өмір сүре алмайтын қажеттіліктен туындайды, — әйел мен еркек ұрпақ жалғастыру мақсатында жұптасады; және мұндай үйлесімдік саналы шешімге байланысты емес, ол — өзінен соң өзіне ұқсас тіршілік иесін қалдыру үшін басқа да өсімдіктер мен тірі жәндіктерге тән табиғи ынталылықтан тәуелді. (...)

7. Кент — тек қана қысқа мерзімді қажеттілікті қанағаттандырумен байланысты емес, бірнеше отбасылық қарым-қатынастан тұратындар.

Кентті отбасылардың колониясы деп қарау өзінен-өзі түсінікті; сондықтан кейбіреулер бір кенттің мүшелерін «емшектес бауырлар», «ұлдар», «немерелер» деп те атайды. Осыған орай бастапқы кездері грек елдерін патшалар басқарған (қазіргі кездері мұндайды гректік емес ұлыстардан да көреміз), олар патшалық билікті мойындаған бөлшектерден тұрады: өйткені әр отбасының үлкеніне патшалық билік берілген. Отбасылар колониясында да тұрғындардың туысқандық байланыстарына сәйкес осындай реттілікті қолдаған. (....)

8. Өзі жағдайына өзі толық иелік ете алатын және өмір қажеттілігі үшін құрылған, берекетті өмірге қол жеткізу үшін болатын бірнеше кенттерден құрылған қоғамды толығынан жетілген мемлекет деп айтуға болады. Соның салдарынан, әрбір мемлекет — табиғи пайда болған нәтиже және алғашқы қарым-қатынастар: осылардың қорытындысы, қорытындыдан табиғат айқындалады. (...)

9. Жоғары айтылғандардан мемлекеттің табиғи құбылыс, ал адамның табиғатынан саяси жан екендігі айқындалады, ал кімде-кім, кездейсоқтықтан емес, өзінің табиғатынан мемлекеттен тыс өмір сүретін болса, ол — имандылық тұрғыда дамымаған жан немесе бәрінен асқақ адам; оны Гомер де даттап «тексіз, тайпасыз, заңдардан тыс отбасысыз» деген; және ондай адам табиғатынан соғысқа жаны құмар; ондай адамды ойын тақтасындағы барлық жағынан қамалған пешкамен салыстыруға болады.

10. Аралар мен басқа да үйірлі жануарлармен салыстырғанда адамның негізінен қоғамдық жан екені мынадан айқындалады: табиғат, біздің білуімізше, еш нәрсені бекерге жасамайды; бірақ тек қана адамға сөйлеу қасиеті берілген. Дауыс қапалық пен қуанышты аңғартады, сондықтан ол басқа да тірі жәндіктерге де тән (себебі олардың табиғи қасиеттері дамығандығынан қуаныш пен қапалық сезімдерін бір-біріне жеткізе алады). Бірақ сөйлеу арқылы ғана ненің пайдалы және ненің зияндылығы сияқты, ненің әділетті және ненің әділетсіз екенін білдіруге болады.

11. Бұл қасиет адамдарды басқа тірі жәндіктерден ерекшелендіреді: Тек адамның ғана мейірімділік пен зұлымдық, әділеттік пен әділетсіздік және т.б. ұғымдарды түсіну қабілеті бар. Ал осылардың жиынтығы отбасы мен мемлекеттің негізін қалайды.(...)

12. Сөйтіп, мемлекет табиғатына сай болады, және табиғатына орай жеке адамдардың бәрінен бұрын болады; өйткені соңғы шектеулі болған жағдайда өзіндік мәніне ие бола алмайды, оның мемлекетке деген қатынасы бөлшектің бүтінге деген қатынасындай. (...)

Табиғат барлық адамзат бойына мемлекеттік қатынасқа деген ұмтылыс қасиеттерін дарытқан, сондықтан осы қатынасты алғаш қалыптастырған адам, адамзатқа ең үлкен жақсылық жасаған. Өзінің қабілет шегіне жеткен адам — тірі жандардың ішіндегі ең жетілгені, ал, керісінше, заң мен құқықтан тыс өмір сүретін адам — барлығынан нашар адам, өйткені қаруланған — әділетсіздік, қиындықтың ең қиыны; табиғаттың адам қолына бергені — ақыл мен адамгершілік күші, ал оларды керісінше де қолдануға болады. Сондықтан мейірімділік қасиеті жоқ адам арсыз және жабайы, өзінің жыныстық және талғамдық ниеттерінде опасыз болады. Әділеттілік ұғымы мемлекет туралы түсінікпен байланысты, өйткені құқық саяси қатынастың нормасын реттейтін әділеттіктің мөлшері болып табылады. (...)

II. 4. Жеке меншік үйдің бір бөлігі, және сатып алынған нәрселер отбасылық ұйымның бір бөлігі болып табылады: ең қажетті заттарсыз жақсы өмір сүру түгіл, мүлдем өмір сүруге болмайды.(...)

5. Егер берілген бұйрықтарға сәйкес немесе соның алдын алып әр құрал өзіне тән жұмысты өзі атқаратын болса, ақын айтқандай «олар өздері құдайлар ордасына кіре беретін» Дедал мүсіні мен Гефест мосыларына ұқсаса; егер тоқыма қайықтары өздері тоқыса, ал плектрлердің әздері кифарада ойнайтын болса, онда сәулетшілер жұмысшыларды, қожайындар құлдарды қажет етпес еді. Әр құрал нәтижелі қызмет атқаруға (poietika) арналған, ал жеке меншік белсенді қызметтің қаруы (praktikon) болып табылады; тоқыма қайықтарын пайдалана отырып, біз оның қолданылуынан өзге заттар шығарамыз; ал киім мен төсек орын тек тұтыну заттары болып табылады.

6. Өндіру мен белсенді іс-әрекеттің өздеріне сай ерекшеліктеріне тән келетін әр түрлі құралдары да болады. Бірақ өмір — өндірушілік (poisis) емес, белсенді (praxis) іс-әрекет; (...)

7. ... Құл өзінің табиғатына және қызметіне орай: өзіне өзі ие емес, басқа адамға тәуелді, бірақ осыған қарамастан, ол — адам, осындай адамдар табиғатынан құл болып саналады. Егер адам, адам бола тұрып, басқа адамға тәуелді, өзгенің жеке меншігі болса, онда ол өзгенікі болады; соңғы жеке тіршілік ететін және белсенді құрал болып табылады.

Осыдан соң мынаны қарастыру керек: табиғатынан осындай адам, яғни құл, өздігінше өмір сүре ала ма әлде жоқ па, және өзгеге құл болу әділетті ме жоқ па; бірақ кез-келген құлдық табиғилыққа қарсы.

8. Бұл сұрақтарға теориялық талдаулар мен фактілік деректер негізінде жауап беру қиын емес.

Билік ету және бағынушылық қажеттігі ғана емес, сонымен қатар, өте пайдалы да, тікелей алғанда кейбір тіршілік иесі туылымынан [былай алғанда, олардың біреулері алдын ала солай] бағынышты болуға, өзгелер билік етуге жаралған.

Билік етушілік пен бағыныштылықтың түрлері көп, бірақ бағынушылар неғұрлым биік болса, онда оларға билік етушілер олардан да жетілген болады; мысалы, адамдарға билік ету, жануарларға билік етуден көп жетілген. (...)

10. Тірі жан алдымен жан мен тәннен тұрады; олардың біреуі табиғатынан — биліктің бастауы, екіншісі — бағынушылықтың бастауы. Әрине, әңгіме заттың табиғаты туралы болса, соңғысы оның бұрмаланған түрінде емес, бастапқы табиғатына сәйкес түрінде қарастырылуы қажет. (...)

Табиғаты бұзылған немесе жаман қылықтарға бейім адамдардың табиғаты сау емес және оған қарсы болу себебінен олардың тәні жанына билік етуші болып келеді.

11. (...) Әр тірі жанның бойынан қожайындық және саясаткерлік биліктерін байқауға болады. Жан тәннің қожайыны сияқты билік етеді, ал ақыл мемлекет қайраткеріндей, біздің ұмтылыстарымызға билік етеді. (...)

18. Кейбіреулер, өздерінің әділеттік принципі туралы түсінігіне сүйеніп (заң да белгілі бір әділеттік болғасын), соғыс нәтижесінде пайда болған құлшылықты әділетті дейді, бірақ сонымен бірге бұған қарсы да шығады. Шын мәнінде, соғыс принципінің өзін әділетсіздік деп есептеуге болады, және құл болмауы керек адамды бәрібір солай болуы керек деу дұрыс емес. Әйтпесе, соғыс нәтижесінде қолға түсіп, құлдыққа сатылу себебінен ғана тұқымынан текті адамдар құл болып және құлдардың ұрпағына айналады. Сондықтан соңғыны (құлдықты — аудармашы) қорғаушылар көрсетілген пікірлерге сүйеніп, ондайларды құл деп атағысы келмейді, олай деп тек варварларды атау керек дейді. Бірақ олар осы жөнінде айтқанда, басқаны емес, басында айтқанымыздай, тек табиғатынан болатын құлшылықты іздейді; сондықтан кейбір адамдар барлық жерлерде де құл болады да, ал басқалар ешқашанда ондайға ұшырамайды дегенмен келісуге мәжбүр боламыз.

19. Дәл осылай олар асыл сүйектілердің шыққан тегі туралы бағалайды. Қасиеттілік пен еркіндік тек бір жағдайда ғана болып, басқа жағдайда шартты емес сияқты санап, олар өздерін өз елінен өзге жердің бәрінде асыл сүйектілерміз десе, варварлар тек өз елінде ғана сондай дейді. (...)

Осыны айта отырып, олар, адамдардың қайрымдылығына немесе жамандығына ғана қарап оларды текті және тексіз деп, адамды құлдық және еркіндік жағдайында болуы керек деп бөледі; сонымен қатар адамнан — адам, жануардан — жануар туатындай, жақсы ата-анадан жақсы туады: табиғат үнемі осындайдың болуына тырысады, бірақ оған қолы жетпейді дейді. (...)

21. ...Біреулер биліктердің бәрі тең болмайтындай, қожайын мен мемлекет қайраткерінің биліктері бірдей емес дейді. Бір билік — табиғатынан еркін адамдарға, ал басқасы ─ құлдарға билік. Отбасындағы қожайынның билігі — монархия (себебі, әрбір отбасындағы басқару сол үй қожасының монархиялық басқаруымен болады), ал мемлекеттік қайраткердің билігі — еркін және тең адамдарға билік ету. (...)

III. 2. Байлық жинау өнері үй шаруашылығын жүргізу ғылымымен тең еместігі айқын: бір жағдайда құралдарды табу, екінші жағдайда оларды тұтыну сөз болады; шындығында, үйдегі барлық нәрсені пайдалана білу үй шаруашылығы ғылымына жатпағанда неменеге жатуы керек? Бірақ мәселе мынада — егер байлық жинау өнерін білетін адам мүліктік тұрмыстың және жалпы меншіктің шығатын көзі қайда екенін зерттей алады десек, онда ондай өнерлерді білу үй шаруашылығы ғылымының бір бөліміне жата ма немесе онан ерекше, жеке білім саласына жата ма деген сұраққа жауап табу қиындық туындатады. «Меншік» және «байлық» ұғымдарында түсініктің өте көп түрлері бар.(...)

3. Азық түрлерінің көп болуы себебінен адамдардың да, жануарлардың да өмір сүрулері де әртүрлі; азықсыз өмір сүруге болмайтындықтан, әртүрлі азықтар жануарлардың өмір сүруін де әртүрлі қалыптастырады.

Бір жануарлар етқоректі, екіншілері шөпқоректі, үшіншілері талғаусыз жейтін болғандықтан, соларды тауып жеуге бейімделіп, бір жануарлар үйірімен, өзгелері дараланып тіршілік етеді. (...)

4. Адамдар арасында да сондай. Өмір салттары өте әр түрлі. Олардың ішіндегі ең жалқаулары — ешқандай еңбек етпей, қам жемей, мал жайылымын іздеп тынымсыз көшіп, мал соңынан еруге мәжбүр болып, үй малдарының етімен қорек ететін көшпенділер; олар өсіп тұрған егістікті өңдейтін сияқты. Өзге адамдар аңшылықпен айналысады, аңшылықтың да әр түрі бар; мысалы, біреулердің аңшылығы — ұрлық, балығы мол көл, батпақ, өзен немесе теңіз жағалауларында тұратын өзге аңшылардың аңшылығы балық аулау, үшіншілердің аулайтыны — құстар немесе жабайы аңдар. Дегенмен өте көп адамдар жер өңдеп, егін өсіру арқылы өмір сүреді.

5. Өмірге керектіні өндіріп, айырбас пен сауда жасамай-ақ, табиғат берген нәрселермен тікелей еңбектенетін — көшпенділік тұрмыс, жер өндеу, қарақшылық, балық аулау, аңшылық өмір салттары осындай. Кейбіреулері бірінде жоқты екіншісінен алып, немесе екі кәсіппен да айналысады, мәселен, мал бағу мен қарақшылықты бірдей жасайды, басқалар егін шаруашылығы мен аңшылықты тағы басқаларды да жүзеге асырады. Өмір сүру қажеттілігі неге мәжбүр етсе, адамдар сондай өмір салтымен тірлік етеді.

6. Шамасы, табиғат барлық адамдардың өсіп жетілуіне қажетті меншіктің бәрін олардың пайда болған кезінен сыйлаған. (...)

8. ...Әскери өнерді белгілі бір жағынан алғанда меншіктілікке қол жеткізудің табиғи тәсілі деуге болады, өйткені аңшылық — әскери өнердің бір бөлігі: аңдарды аулағандай; табиғатынан бағынышты болуға жаралғанымен бағынғысы келмейтін адамдарды аулауға болады; мұндай соғыс табиғатынан әділетті. (...)

12. ...Ұсақ сауданың, табиғаты бойынша, мүлік жинау өнеріне ешқандай қатысы жоқ, себебі бастапқыда айырбас ең қажет заттармен ғана шектелетін. Бірінші қауымда, яғни отбасында, ешқандай айырбастың қажет болмағандығы анық; ол қатынас көптеген мүшелерді біріктіре бастаған кезде қажет болды. Шынымен де, бастапқы отбасында барлығы ортақ болды; бөлінгеннен кейін басқаның меншігіндегі көптеген нәрселерге қажеттілік пайда болды, сондықтан өзара айырбас жасауға тура келді. Айырбастың мұндай түрі қазіргі кезеңде де көптеген варварлық халықтарда қолданылады. Олар өзара тек өте қажет заттармен ғана айырбас жасайды; мысалы, олар шарапты нанға айырбастайды және керісінше, және т.с.

13. (...) Жетіспейтінді шеттен әкелу және артықты шетке шығару үшін бөтен біреудің көмегі керек болған кезде, ақшаның қажеттілігі сезіле бастады, өйткені кез келген күнделікті қажет затты қашыққа жеткізу оңай емес еді.

14. Сондықтан өзара байланыс кезінде өзіндік құндылығы бар, сонымен қоса күнделікті тұрмыста айырбастауға қолайлы бір нәрсені, мысалы темір, күміс немесе басқаларды беруге не алуға келісім жасалады; басында мұндай заттардың құндылығы жай өлшем не тарту арқылы анықталатын, ал ақырында өлшеуден құтылу үшін олардың бағасын көрсету үшін бедер салу арқылы белгілейтін болды.

15. Айырбас қажеттілігінен ақша шыққаннан кейін дәулет жинау өнерінің басқа түрі, дәлірек айтқанда, сауда пайда болды. Алдымен, мүмкін, ол өте қарапайым жүргізілген, бірақ кейіннен, тәжірибенің өсуіне байланысты, сауда айналымынан өте үлкен пайда түсіру көздері мен тәсілдері жетілдіріле бастады. Міне, сондықтан дәулет жинау өнерінің заты есебінде негізінен ақша қаралды және оның негізгі міндеті олардың ең көп мөлшерін табуға болатын көзін зерттеу болып табылады, өйткені ол байлық пен ақша жасайтын өнер ретінде қаралады.

16. Дәулет жинау өнері мен сауда бір мақсатқа бағытталғандықтан, байлық деп көбінесе ақшаның молдығы түсініледі. Дегенмен кей кездері ақша адамдарға бос дыбыс және шартты зат, мәнсіз бірнәрсе болып көрінуі мүмкін, өйткені ақшаны пайдаланушының оған деген көзқарасын өзгертсе болғаны, ақша өз құнын жоғалтып, күнделікті өмірде ешқандай құндылығы болмайды, ал адам қанша ақшасы болса да, көбінесе, ең қажет аздықты да тауып алуға жағдайы келмейді; байлықтың мұндайда ешқандай мәні болмайды, сондықтан оның иесі аранының тойымсыздығынан, аңыздағы ұсынылған дәмнің бәрі алтынға айналып кете берген Мидас сияқты, аштан өлуі мүмкін.

17. ... Дәулет жинау өнері мен табиғатқа сәйкес байлық мағынасы жағынан әр түрлі нәрселер; дәулет жинау өнері үй шаруашылық саласына қатысты, ал сауда ісі мүлікті кез-келген тәсілмен емес, тек мүлік айырбастау жолымен ғана жүзеге асады. Сонда, шамасы, сауда негізінен кез келген айырбастың қажетті бөлшегі мен мақсатының кызметін атқарушы ақша таңбасымен істес болады. Дәулет жинау өнерін қолдану нәтижесінде пайда болған байлықтың шын мәнінде ешқандай шегі болмайды. ...Дәулет жинау өнерінде мақсатқа жету шегі ешқашан болмайды, мұнда байлық пен ақшаны иемдену мақсат болып табылады.

18. Дәулет жинау өнерінде емес, керісінше, үй шаруашылығына қатысты салада шек бар, өйткені үй шаруашылығының мақсаты ақша жинау емес. (...)

19. ...Физикалық ләззаттар мол болғандықтан, адамдар осы мол ләззатқа жеткізетін тәсілдерді іздейді; егер адамдар өз мақсатына дәулет жинау өнерінің көмегімен жете алмаса, онда олар оған басқа жолдармен жетуге тырысады және ол үшін өздерінің барлық табиғи үндестігіне қарсы қабілеттерін де іске қосады. (...)

21. ...Саясат адамдарды жасамайды, бірақ табиғат оларды қандай етіп жаратса, сондай етіп қабылдайды; тура солай табиғат та — жер, теңіз және т.с.с. — адамға қажет азық-түлікті қамтамасыз етуі керек; осы көздерден пайда болғанның барлығын сәйкес келетін орнына арнау үй қожайынының міндетіне жатады. (...)

IV. 3. Жоғарыда аталған қызмет түрлерінің ең жетілген өнеріне кездейсоқтық өте аз шамада әсер етеді; ең жаманы — денеге зақым келтіретіні; ең құлдық іс — тек қана физикалық күшті қолдануын талап ететіні; ең қасиеттісі — қайырымдылықты ең аз талап ететіні болып табылады. (...)

V. 2. Күйеуінің әйеліне билік етуін саясат қызметкерлерінің билігімен, әкенің баласына деген билігімен — патша билігімен салыстыруға болады. Ер адамдар табиғаты бойынша, кейбір ретсіз ауытқуларды санамағанда, әйелдерге қарағанда, басқаруға бейімдеу, ал үлкен және жасы толған адам жас және жасы толмаған адамға қарағанда жақсырақ басқарады. (...)

Екінші кітап

I. 4. Мемлекет бірлігі үздіксіз нығайтылған кезде мемлекет болудан қалады. ... Мұндай жағдайда мемлекеттен бір отбасы құрылады...

5. ...Егер мемлекет оны құратын адамдардың қандай көп болғанымен өздерінің дербес мекендерінде тұрмайды деп ұйғарсақ, онда ол тайпалық одақтан өзгеше болады.... Өзара сауаптылық принципі мемлекеттер үшін құтқарушы болып табылады; бұл принцип еркін және теңдестерге қатысты қолданылуы керек, өйткені олар тек бір жылдан немесе бір ретпен, немесе жалпы мерзім бойынша ғана болмаса, барлығы бір уақытта билік ете алмайды. (...)

10. Адамдар жеке өзіне қатысты нәрсе туралы ғана көбірек қам жейді; жалпыға ортақ нәрсе туралы өте аз немесе оның әрқайсысына қатысты мөлшерде ғана қам жейді. Осындайдың бәрінен басқа жағдайда адамдар, отбасындағы малайларымен салыстырғанда, басқалар жағынан өзіне қам жасайтындар болады дегенге салғырт қарайды: үйдегі аз малайлармен салыстырғанда, көп малайлар да кейде нашар қызмет етеді. (....)

15. Балалары мен әйелдері ортақ болған жағдайда достық сезімнің дамуы кемиді; ал бағынышты адамдарды бүлікші емес, тіл алғыш ету үшін де керегі сол. (...)

II. 5. Мемлекет меншігінің — жеке, ал оны қолданудың — жалпы болғаны жақсы. Азаматтарды бұған даярлау — заң шығарушылардың ісі. (...)

9. ...Отбасының да, мемлекеттің де абсолюттік емес, салыстырмалы бірлігін талап ету қажет. Егер мұндай бірлік тым тереңдеп кететін болса, онда мемлекеттің өзі де жойылуы мүмкін; егер бұлай болмаса да, бәрібір жойылу жолындағы мемлекет нашар мемлекет болды.(...)

IV. 7. ...Адамдар мүлік теңсіздігі нәтижесінде ғана емес, сонымен қатар көрсетілетін құрмет теңсіздігі салдарынан да жанжалдасады. Бұл екі жағдайдағы жанжалдың түрлері қарама-қарсы болады: тобыр мүлік теңсіздігі үшін жанжал бастайды, ал егер құрмет білімді адамдардың барлығына бірдей көрсетілсе, жанжал құрмет үшін басталады.

8. (...) Ең үлкен қылмыс күнделікті қажет заттармен байланысты, молшылыққа ұмтылудан болады; мысалы, суықтан қашып құтылу үшін тиран болмайды; сондықтан да ұрлықшыны өлтіргені емес, тиранды өлтіргені үшін үлкен сый-сияпат белгіленеді. (...)

9. ... Мемлекеттің материалдық қаражаты қуатты көршілердің ашкөздігін қоздырып, ал қаражат иелері басып кірген жауға тойтарыс бере алмайтын жағдайда болып қалмауы қажет, екінші жағынан, бұл қаражат саны мен сапасы жағынан бірдей қаражаты бар мемлекеттердің ұрысына төтеп бере алмай қалатындай аз болмауы керек. (...)

14. Өнерді өзгерту мен заңды өзгерту бірдей емес. Қалыптасқан дәстүрлерге қарсы күшпен көндіруге заң дәрменсіз; бұл уақыт озған сайын ғана іске асырылады. Сондықтан, қалыптасқан заңдарды жеңілдікпен басқаларға, жаңаларға ауыстыру — заң күшін әлсірету деген сөз. Сонымен қоса, заңдарды өзгерту керек болса, онда олардың барлығында ма және кез келген мемлекеттік құрылысты ма деген сұрақтар туындайды. [Заңдарды өзгертуге] кез келген немесе нақты бір (жеке тұлғаға рұқсат ету керек пе)? (...)

VI. 2. Құрылымын тамаша еткісі келетін мемлекеттің азаматтары күнделікті қажетті заттарға мұқтаж болмауы керектігі жалпыға белгілі. Бірақ оны қалай жүзеге асыру керектігін анықтау оңай емес.

V. 5. Әйелдер жағдайы нашар мемлекеттік құрылыстарда мемлекеттің жартысы еріксіз заңсыздықта болып шығады. (...)

9. (...) Әйелдердің қолайсыз жағдайы, жоғарыда айтылғандай, мемлекет құрылысына үйлеспейтін бірдемені енгізіп қана қоймай, сонымен қоса пайдакүнемдіктің біршама дәрежеде дамуына ықпалын тигізеді. (...)

13. Бала тууға қатысты заңдардың мақсаты адамдардың аздығына қарсы тұру; заң шығарушы, спартиаттардың көп болуы үшін, азаматтардың көп бала табуын ынталандырады.

VIII. 7. Билік иелері нені құнды деп есептейтін болса, басқа азаматтар түсінігінде де міндетті түрде солай қабылданады. Ал мейірімділік жоғары бағаланбайтын жерде орнықты аристократтық мемлекеттік құрылым болуы да мүмкін емес.(...) Егер заң шығарушы адал адамдардың мұқтажсыз өмір сүруіне мүмкіндік жасауға ұмтылмаса, ол қызмет адамдарының тым болмаса бос уақыты болуына қамқорлық жасауы.

8. Бір адамға, бір уақытта бірнеше қызмет атқаруға мүмкіндік беру теріс болып есептелінеді. ...Дегенмен, кез-келген іс бір адаммен жақсырақ орындалады. Заң шығарушы мұнымен міндетті түрде санасуы керек; ол бір адамды бір мезгілде флейтада ойнап және етікті жөндейтін жағдайларға жібермеуі қажет.

Үшінші кітап

I. 1. Мемлекет кайраткері мен заң шығарушының барлық қызметі тек қана мемлекетке бағытталады, ал мемлекеттік құрылым дегеніміз — мемлекет тұрғындарының белгілі ұйымы.(...)

2. Мемлекет дегеніміз — азаматтар жиынтығы.(...)

14. ...Мемлекеттің тепе-тендігі негізінен оның құрылысына қарай анықталуы керек; мемлекетке бұрынғыша немесе жаңаша ат беру, ондағы тұрғындардың бұрынғы болуынан немесе оған жаңа тұрғындардың мекендейтініне қатысты емес. Мемлекеттің өз құрылысын өзгерту кезінде міндеттерін орындауы немесе оларды орындамауы әділеттілік пе — бұл сұрақ басқа реттікі.(...).

II. 9. ...Жақсы адамда, жақсы мемлекет билеушіде, жақсы азаматта бағынышта болуға тиісті адамдарға лайықты жұмыстарды тек үйренбеуі тиіс, бұл жұмыстарды тек өзі үшін орындауға қажет болған жағдайларда ғана жасауға болады, мұндай жағдайда не қожайын, не құл болуға тура келмейді. Бірақ адам өзіне ұқсас және ерікті адамдарға өкім жүргізуге тура келетін билік те болады. Мұндай билікті біз өкімет билігі деп атаймыз: басқарушы оны пайдалануды, өзі бағыну мектебінен өтіп, үйренуі тиіс; бағынуды үйренбей жақсы бастық болу мүмкін емес. (...)

11. Парасаттылық — міне, басшыны ерекшелейтін жалғыз адамгершілік; қалған адамгершіліктер, шамасы, бағыныштылар мен басқарушылардың бәріне ортақ; бағыныштылардан ақылдылықты парасаттылық есебінде талап етудің қажеті жоқ, бірақ дұрыс пайымдауды талап ету керек....

IV. 1. Мемлекеттік құрылыс (politeia) — бұл жалпы мемлекеттік кызметтерді және, бірінші кезекте, жоғарғы өкіметті ұйымдастыру саласындағы тәртіп: жоғарғы өкімет барлық жерде мемлекеттік басқару (politeyma) тәртібімен байланысты, ал соңғысы мемлекеттік кұрылыстың өзі болып табылады.(...)

6. ...Тең құқықтық және азаматтар теңдігі бастамаларында негізделген мемлекеттерде кезекпен басқаруға деген талап пайда болады. Бұл талаптың бастапқыда табиғи негіздері болды; мемлекеттік міндеттерді кезекпен орындау қажеттілігі болды және бұрын билікте болған адам басқаның қамын қалай ойлаған болса, басқаның да, өз кезегінде, оның пайдасын солай ойлағанын тілейді. Қазіргі кезде қоғамдық жұмыстар мен билікте болуына байланысты түсетін пайдалар үшін, билікте тұрғанның бәрі, өздерінің аурушаң күйлеріне қарамай, денсаулықтары жайнап тұрғандай, билікте үзіліссіз болғылары келеді; сонда тура сол қызметіне тырысқан болар еді.

V. 1. Мемлекет құрылысы мен мемлекет басқару тәртібі бір нәрсені білдіреді; соңғысы мемлекеттің жоғарғы билігі болып табылады және жоғарғы билік міндетті түрде не біреудің, не бірнешеудің, не көпшіліктің қолында болады. Егер бір, немесе бірнеше, немесе көпшілік қоғамдық пайданы басшылыққа алып басқарса, онда, әрине, мемлекеттік құрылыстың мұндай түрлері дұрыс болып табылады, ал бір, немесе бірнеше, немесе көпшілік өз пайдаларын ойлайтын болса, бұл ауытқулар болып табылады. Өйткені екеудің бірін таңдау керек: немесе мемлекеттік қатынастарға қатысушы адамдар азамат емес немесе олардың барлығы ортақ пайдаға катысты болуы керек.

2. Жалпы пайданы ескеретін монархиялық басқаруды біз әдетте патша билігі деп атаймыз; біреуден көптің билігін— аристократия дейміз (не жақсы билік жүргізушілер, не мемлекеттің жоғарғы игілері мен солардың қатарына жататындар), ал ортақ пайда үшін көпшілік басқарғанда, біз мемлекет құрылысының барлық түрінің жалпы атауы ─ полития деген атауды пайдаланамыз.

4. Аталған құрылыстардан ауытқушылар төмендегідей: патша өкіметінен — тирания, аристократиядан — олигархия, политиядан ─ демократия. Тирания — басқарушы біреудің пайдасын ескеретін монархиялык өкімет; олигархия ауқатты азаматтардың пайдасын қорғайды; демократия — кедейдің пайдасын; жалпы пайданы бұлардың бірі де ескермейді.(...)

10. (...) Мемлекет тек өмір сүру үшін ғана емес, сонымен қоса бақытты өмір сүру үшін құрылады; ...

14. ...Мемлекеттің мақсаты игілікті өмір болып табылады және жоғарыда айтылғандардың бәрі осы мақсат үшін құрылады; мемлекеттің өзі, біздің пайымдауымыз бойынша, бақытты, керемет өмірден тұратын, жетілген өзіндік мәні бар тіршілікке жетуге арналған рулар мен кенттердің қатынасы болып саналады. Сондықтан мемлекеттік қатынаста — осылай ойлау керек — жай бірге тұру үшін емес, өте әдемі әрекеттер жасау үшін қолданылады.(...)

VII. 11. Егер мемлекет басқаруға белсенді қатысушылардан өз игілігімен басым түсетін бір адам табылса, онда сол құқы бойынша жоғарғы билік соған берілуі тиіс. Соның үстіне, егер азшылықтан күштірек болу себебінен жоғарғы билігі бар бұқара халық ішінен басқалармен салыстырғанда көптеу күшке ие болатын бір немесе одан көп, бірақ көпшілік халықтың үлкен бөлігінен аз адам үздік шықса, онда оның немесе олардың көпшілік алдында жоғары билікке ие болу мүмкіншілігі тобырдан артық болуы тиіс. (...)

IX. 3. ...Патша билігі кейбір жабайы тайпаларда тирандық өкімет мағынасына сәйкес келеді, бірақ ол заңға да, мұрагерлік құқыққа да негізделеді. Өздерінің табиғи қасиеттеріне байланысты варварлар эллиндерге қарағанда құлдықта болуға бейімдеу, ал азия варварлары бұл тұрғыда Еуропалық варварлардан да басымдау болғандықтан, олар деспоттық өкіметке ешқандай да қанағаттанбайтынын білдірмей бағынады. Аталған себептерден варварлардың патшалық билігі тирания мінезді, бірақ ол берік, өйткені мұрагерлік пен заң оның негізі болып табылады.

4. Сол себептен де оның қарауылдары тирандардікіндей емес, патшалардікіндей; патшаларды қарулы азаматтар, тирандарды — жалдамалылар күзетеді ғой, өйткені патшалар өз еркімен заң негізінде бағынған адамдарға билік жүргізеді, ал тирандар оларды еркінен тыс бағындырады; сондықтан біреулер өз билігін қарауылды азаматтардан алса, ал басқалары — оны азаматтарға қарсы алады. (...)

X. 7. ...Ерліктері бірдей көп адамдар табылған кезде, олар бір адамның билігіне бағынудан бас тартып, басқарудың басқа да бір жалпы түрін іздестіріп, политияны орнатты.

8. Олар құлқындық азғынуға беріліп, қоғамдық мүлік есебінен байи бастағанда, политиядан табиғи түрде олигархиялар пайда болды, өйткені адамдар байлыққа табына бастады. Олигархиядан алдымен тирания пайда болды, одан кейін тирандардан демократиялар: басқарушылардың пайдакүнемдікке деген пасық ынталары олардың санын азайтып, бұқара халықтың күшеюіне әкелді, сондықтан соңғысы оларды басып алып, демократияны орнатты. Мемлекеттердің ұлғаюына байланысты ендігі кезде демократиядан басқа мемлекеттік құрылыстың пайда болуы оңай емес болар. (...)

XI. 6. ...Жазылған заңдармен салыстырғанда дәстүрге негізделген заңдардың мағынасы жоғары және өте маңызды істерге қатысты, сондықтан белгілі бір басқарушы адам жазылған заңмен салыстырғанда сенімдірек көрінгенімен, дәстүрге негізделген заңдармен салыстырғанда, ол ондай бола алмайды.





ГЕРОДОТ

ТОҒЫЗ КІТАПТЫҚ «ТАРИХ»

Галикарнастан шыққан көне грек тарихшысы Геродоттың (біздің дәуірімізге дейінгі V ғасыр) классикалық еңбегі Грекия мен Шығыс ерте тарихының құнды дереккөзі болып табылады. Нақты суреттеу мен өте байқағыштығы оның еңбегінде аңыз әңгімелермен қатар берілген. Парсы мен Грекияның, құлдық пен бостандықтың, демократия мен қанаушылықтың бір біріне қарсы қойылуы «тарих атасы» аталатын Геродот еңбегінің негізгі мазмұнын құрайды. Өз дәуірінің немен тыныстанғанын талғампаздықпен, сонымен қатар қарапайым тілмен жеткізе білуі әлемдік тарихтың ең қызықты шығармаларын дүниеге келтіріп, соған сай даңққа бөленуіне себепкер болған.

ГЕРОДОТ ЖӘНЕ ОНЫҢ ЕҢБЕГІ ТУРАЛЫ

«Тарихтың атасы» деп Геродотты Цицерон атаған. Қатардағы көзқарасы тұрғысынан болса да ұлы Римдік шешен дұрыс айтқан жоқ: Геродот әлемде ең бірінші тарихшы болған жоқ, оны тіптен ең бірінші деп антикалық тарихшылар арасынан атауға да болмайды, себебі көне Грекияда жазылған ең ерте жазылған тарихи трактат оның қаламының туындысы емес. Дегенмен Цицерон берген сипаттамада Геродот туралы жазған ұрпақтан ұрпаққа айтылып келе жатқан барлық еңбектерде кішкене де болса шындық бар. Кіші Азиялық Галикарнастан шыққан тап осы грек, өзіне дейінгілерге қарағанда, тарихты жазудың бастамасымен нақты және теріс түрде сәйкестендіріледі. Мұның себебі кейбір кездейсоқтықтан туындаған десе де болады. Мысалы, Геродотқа дейін өмір сүріп, шығарма жазған тарихи жанр өкілдерінің Элладағы көне шығармалары (бұл логографтар, кейіннен оларға толығырақ тоқталамыз) біздің заманымызға дейін сақталмаған. Геродот өз шығармасын қысқа және нұсқа «Тарих» деп атаған ең бірінші жазушы болды (кейіннен сол кезде бұл терминнің мағынасы қандай болғанына арнайы тоқталып өтеміз). Мүмкін факторлар шын мәнінде өз ролін атқарған болар. Дегенмен Геродоттың қазір сәнге айналған «белгілі тұлға» деп аталуы тағдырдың таңдауы емес, заңды құбылыс екені таң қалдырмайды. Басқаларға ұқсамайтын көне грек өркениетінің әдеби және ғылыми таңдамалылар деңгейінде жазылған шығарма өткен және қазіргі оқиғаларға деген аса қызығушылық, шындықты шаршамай іздену, деректік материалды кеңінен қолдану, анық және қызықты мазмұндау стилі сияқты керемет байланысымен қазірдің өзінде оқырманды таң қалдырады. Классикалық Эллада дәуірінен барлық жағынан да алыс жатқан біздің заманымыздың өзінде жоғарыда аталған ерекшеліктері өзекті және қадір тұтарлықтай.

«Тарих атасының» өмірі деректемелерде өте аз жазылған. Оның біздің дәуірімізден бұрын 484 ж. Галикарнаста — біздің д.б. XII ғасырда, негізі қаланып, дарийлықтар қоныстанған қалада Кария облысында, Кіші Азияның оңтүстік-батыс бөлігінде дүниеге келгені белгілі. Геродот туылған кезде Галикарнас бірнеше онжылдықтар бойы парсы билігінде болды, қаланы парсыларға тәуелді тирандар әулеті биледі. Геродоттың балалық шағында, біздің д.б. 480-479 жж. Парсы мемлекеті мен Балкандық гректер қала мемлекеттерінде (полис) арасында күшті қақтығыс болды: «ұлы патша» (Парсы әмірін гректер осылай атаған) Ксеркс Элладаға орасан зор әскер мен теңіз кемелерімен аттанып, ақыры құрлықта да, теңізде де толық жеңіліске ұшырады. Осыдан кейін эллиндер шабуылға шығып, бірінен соң бірін өздерінің отандастары қоныстанған Эгеймен Кіші Азия қалаларын парсылардан тартып алады. Дегенмен Галикарнас парсы билігінде ұзақ уақыт болды да, біздің д.б. 454 ж. азаттық алды. Бірақ Геродот ол кезде өзінің туған қаласында тұрмайтын.

Болашақ тарихшы ақсүйек және жоғары мәдениетті отбасынан шыққан; Паниасид атты бір туысқаны атақты жыршы ақын болған. Геродоттың керемет білім алғаны дау туғызбайды, кейіннен бозбала шағында жас намыскер ақсүйек ретінде саяси тартысқа белсенді қатысқан. Ол галикарнастық тиран Лигамидке қарсы ұйымдастырылған астырт әрекетке қатысты. Бірақ астыртын әрекеттері сәтсіздікке ұшырап, ол отанынан кетуге мәжбүр болды. Ол осы кезде парсылар билігінен азаттық алып, Афина басшылығымен гректердің, күшті одағына кірген Эгей теңізінің шығысындағы кішірек арал — Саморға барып қоныстанды. Сол уақыттан бастап Геродот өмірінде «саясатшылық-кезбелік» дәуірі басталды.

Іс жүзінде саясатпен ол енді айналыса алмағанын айта кету керек. Бірнеше тәуелсіз қала-мемлекеттерге бөлінген грек әлемінде әр адам саяси құқына тек өзі дүниеге келіп, азаматы атанған қала мемлекетке ғана ие болған Галикарнастан басқа Самос, Афина немесе кез-келген басқа жерде Геродот жат, келімсек саналды (гректердің өздері мұндай адамды «метэктер» деп атаған). Ол атақты, абыройлы болғанымен, кез-келген билік институттарының есігі оған толығымен жабық еді. Мұның өзі Геродоттың өмір жолын таңдауға себепкер болған шығар. Саясат емес, тарих оның кәсібіне айналды. Жерорта теңізінің барлық бөліктеріне саяхат жасап, өзінің іргелі тарихи еңбегіне материалдар жинады.

Біз оның шығармасынан «варварлар» әлеміне деген кемсітушілікті байқамаймыз.

Эллиндер «варварлар» деп (яғни «түсініксіз сөйлейтіндер») олардың айналасындағы грек емес этностарды, бөтен тайпалықтарды, египеттіктерді немесе фракиялықтарды, парсылар мен скифтерді атаған. Басында «варвар» сөзінің кемсіту реңкі болмаған, бірақ грек-парсы соғысынан кейін жағдай өзгерді. Шығыс халықтарын біріктіруші күш болып табылатын орасан зор Парсы державасын жеңіп, грек полистерінің азаматтары мақтаныш сезіміне беріліп, варварларды «екінші сападағы» еркіндігі мен мәдениеті жоқ, туылғанынан құлдық маңдайына жазған адамдар деп қарай бастады. Бүкіл әлемдік тарих біртіндеп эллиндік «Нұрлы-ақ» пен Варварлық «қара түнекке» қақ жарылған түсініктер елегінен өткізіліп, солардың мәңгілік күресіне айналдырылды. Осы тұрғыдан қарастыру Геродот еңбегінің бірінші тарауларында орын алған. Дегенмен гректердің басқа азаматтан астамшылығы бұл тарихшы үшін жат болған. Ол «варварлық»халықтардың көптеген қасиеттерін сезімталдықпен көрсеткен (кейде тіпті, зор қанағаттанарлықпен): египеттіктердің ғасырлық даналығы, парсылардың айбынды әскері және адамгершілігі, скифтердің еркін сүйгіштігі... Соңынан жетектегі көне грек авторлары (мысалы, Плутарх) Геродотты тіпті осы үшін жиіркенішпен «филоварвар» деп атаған. Геродоттық баяндаудың осы тұсы: барлық халықтарға құрметпен қарау, «жоғарғы» және «төменгі» деп бөлуден бас тартуы біздің ерекше ықыласымыз бен түсінушілікпен қабылдауымызға бөленеді.

Геродот біздің д.б. 425 ж., яғни бүкіл грек елдері қатысқан Афина мен Спарта арасындағы көп жылдық қантөгіс қақтығыс — Пелопоннес соғысы кезінде (біздің д.б. 431-404 ж.) қайтыс болды. Ол Элладаның әлсірегенін, Афина күшінің құлдырауын, Кіші Азия (соның ішінде Галикарнасстың) грек полистерінің қайта парсының қол астында болғанын... көре алмады. Тарихшы Грекияның өркендеп тұрған кезін көрді, сондықтан оның еңбектері эллиндердің жеңісі мен армандарының рухтандырушы әнұранына айналған. Дегенмен бұл еңбек толығымен аяқталмаған, соңына дейін өңделмеген, ол сөйлемнің жартысынан үзіліп қалған секілді (біздің д. б. 479-478 ж. оқиғаларда). «Тарих» автор қалдырған қалпында, оның өлімінен кейін жарыққа шыққан болу керек.

XX ғасырда, кеңес өкіметі кезінде, Геродотты отандық ғылымда зерттеу жалғасын тауып жатты. Ол туралы жоғары білікті зерттеушілер - С.Я. Лурье, А.И. Доватур жоғары деңгейдегі монографиялар жазды. Г.А. Стратановский жасаған «тарихтың» жаңа орысша аудармасы шықты. Бұл аударма алғаш рет 1972 жылы басылды, содан бері бірнеше рет қайта баспадан шығарылды. Аталмыш аударма осы басылымда оқырмандарға ұсынылды.

Батысында Кавказ Каспий деп аталатын теңізімен, ал шығысында күн шығысқа қарай шексіз жазық даламен шектеледі. Бұл үлкен жазықтықтың көлемді бөлігін Кир қарсы соғыс ашпақ болған аталмыш массагеттер алып жатыр. Кирдің осы жорыққа аттануына көптеген маңызды ойлары жетекші болған. Ең алдымен оның дүниеге келуі, ол өзін адамзаттан биік санайтын, екіншіден — соғыстардағы сәттіліктері. Кир тарпа бас салған бірде-бір халық өз тағдырын өзгерте алмаған.

ГЕРОДОТ

ТАРИХ

Бірінші кітап

КЛИО

205. Массагеттер патшасы қайтыс болған соң оның әйелі патша болған еді. Оның есімі Томирис болды. Оны әйелдікке аламын деген желеумен құда түсу үшін оған Кир елшілерді жібереді. Дегенмен Томирис Кирдің оған құда түспей, массагеттердің патшалығын алуды көздеп отырғанын түсінеді де, одан бас тартады. Сонда Кир айламен мақсатына жете алмағандықтан, массагеттерге ашық түрде соғысқа аттанды. Аракс өзенінен өту үшін қалқыма көпір жасауға, ал көпір тұрған кемелерге мұнара жасауға бұйрық береді.

206. Кирдің әскері осымен әлек болып жатқанда, Томирис жаршы арқылы Кирге «Мидия патшасы! Ойыңнан бас тарт. Саған алдын-ала бұл көпірді жасаудың пайдасы бар ма, жоқ па белгісіз ғой. Тоқтат мұны, өз державаңда билік құр, біздің билігімізге күншілдік жасама. Дегенмен сен бұл кеңесті қабылдамайсың, өзің ойлағандай жасайсың ғой, бірақ бейбітшілікті сақтамайсың. Егер массагеттерге шабуыл жасағың келіп бара жатса, өзенге көпір салуды тоқтат. Біздің елге еркін өт, өйткені біз өзеннен үш күндік жерге кетеміз. Егер біз сенің жеріңе барсақ, бізге де солай жаса» дегенді хабаршысы арқылы жеткізеді. Осыдан кейін Кир парсы бекзадаларын жинап алып, ақылдасады, бар жағдайды айтып, олардан ақыл сұрайды. Барлығы Томирис әскерін осы жерде қарсы алуға бір ауыздан келіседі.

207. Кеңеске катысып отырған лидиялық Крез бұл шешімді мақұлдамайды. Ол өзінің қарсылығын мына сөздермен жеткізді: «Патша! Мен баяғыдан (Зевс сенің қолыңа тапсырғаннан бері) сенің үйіңе төнген қауіпті сейілтемін деп уәде еткенмін. Менің соншама ауыр қасіретім маған сабақ болды. Егер сен өзіңді мәңгілік тіршілік иесі және әскерім де мәңгілік деп санасаң, менің пікірімнің саған пайдасы жоқ. Егер сен өзіңді адам және сен сияқты тіршілік иесі — адамдардың патшасымын деп есептесең, алдымен мынаны түсін: бір адамның үнемі бақытты болуын мүмкін етпейтін адамзат ісінің айналымы болады. Осы істе мен басқаны, сенің бекзадаларыңа қарсы пікірді ұстанамын. Егер сен жауды өзіміздің жерімізге жіберсек, онда бізге мынадай қауіп төнеді: жеңіліп, сен өз державаңды жоясың. Сені жеңіп, массагеттердің өз отанына кетпесі анық, сенің иелігіңе басып кіреді. Жауыңды жеңгеніңде сенің жетістігің сондай-ақ — сен массагетгерді өз еліңде жеңіп, оларды қуғаныңдай ұлы болмайды. Мен сенің күшің мен олардың күшін теңестіргім келеді: дұшпанды талқандап, сен тікелей жауды жеңіп, Томиристің иелігіне басып кіре аласың. Сонымен қатар Камбистің ұлы Кирге әйелге бағынып, өз еліне енуге жол беру ұят болар еді. Менің ойымша, біз өзеннен өтіп, елге тереңдеп еніп жау кейін шегінген жерге дейін баруымыз керек, содан кейін оларды мынандай тәсілмен жеңуіміз керек. Менің білуімше массагеттерге парсылардың салтанаты, олардың рахат өмірі таныс және жеткілікті емес. Біздің тұрағымызда соларға арнап көп қой сойып, әр түрлі тағамдар мен шарап құйып тойдыруымыз керек. Осының бәрін дайындап, кішкене әскер қалдырып, қалғанымыз өзенге шегінуіміз керек. Мен алданбасам (өз ойымнан), жау мұндай асты көргенде, бас салады, ал бізге тек ұлы ерлік жасау ғана қалады».

208. Осылай кеңесшілердің пікірлері қақ жарылды. Кир бірінші пікірден бас тартып, Крездің кеңесін қабылдады. Оның жеріне өтпек ниетімен, патша Томириске кейін шегінуін айтқызады. Өз уәдесіне берік патшайым (әскерімен) кейін шегінді. Сонда Кир өзінің мұрагерлікке қалдырған ұлы Камбиске Крезді тапсырады. Крезді тыңдап, жайсыз оқиға болса, оған қамқорлық көрсетуді бұйырады (арғы беттегі массагеттер еліне жорық сәтсіз болғанда). Осындай тапсырмамен Кир Камбис пен Крезді жіберіп, оларды Парсыға аттандырды, ал өзі әскерімен өзеннен өте бастады.

209. Аракстен өткеннен кейін, массагеттер жерінде Кир мынандай түс көрді. Кир түсінде Гистасптың үлкен ұлы арқасында қанаты бар, бір қанатымен Азияны, екіншісімен Еуропаны көмкеріп тұрғанын көреді. Гистасптың ең үлкен ұлы Арсамның ұлы Ахеменидттерден шыққан Дарий еді, ол кезде 20 жасар бозбала болған (бозбала жас болғандықтан, әскери іске жарамсыз деп Парсыда қалған болатын). Ұйқыдан оянған Кир түсі туралы ойлап, бұл түстің маңызы бар деп шешеді. Содан кейін ол Гистаспты шақырып, ешкім жоқта мынаны айтады: «Гистасп сенің балаң маған және мемлекетке қастандық ойлағаны анықталып отыр. Бұл маған анық болып отыр, қайдан екенін мен саған айтамын. Құдайлар менің қамымды ойлауда, сондықтан алдын ала болатын кесірді білдіріп отырады. Өткен түні мен түсімде сенің үлкен ұлың иығында екі канаты бар, бір қанатымен Азияны, екінші қанатымен Еуропаны көмкеріп түр. Менің түсімнен сенің балаңның менің өміріме қауіп төндіріп тұрғаны анық. Сондықтан тезірек Парсыға барып, балаңды мен бұл елді жеңіп, бағындырып қайтқанша жауапқа тартуға дайында».

210. Кир мұны Дарий оған қастандық ойластырды деген оймен айтқан болатын. Бірақ құдай түс арқылы патшаға осында, массагеттер жерінде өлетінін, ал Дарий патшалыққа ие болатынын көрсеткен еді. Гистасп патшаға мынандай сөздермен жауап берді: «Патша! Сенің өміріңе қауіп төндіретін парсы туылмай-ақ қойғаны артық! Ал егер ондай табылса, ол тез арада өледі. Себебі сен .құлдықтан парсыларды босаттың, бодандықтан басқа елдердің әміршісі еттің. Ал егер түсің менің балам саған қастандық ойлап жүр дегенді білдірсе, ол сенін қолында, білгеніңді істе!» Гистасп патшаға осындай жауап берді. Аракс арқылы өтіп, ол Парсыға қайтып оралды, (Кирге жағу үшін) баласын ұстатып, қамауға алдырды.

211. Аракстен өтіп, Кир бір күндік жерге жеткенде Крездің ақылын орындайды. Сол жерде әлсіз жауынгерлерін қалдырып, патша әскерінің күшті бөлігімен Араксқа қайта шегінді. Сол кезде массагеттердің үштен бір бөлігі келіп Кир қалдырған әскерге шабуыл жасайды және олардың батыл қарсылық көрсеткеніне қарамай қырып тастайды. (Жеңгеннен кейін) парсылардың тұрағында қалған тағамдарды көріп, массагеттер тойлай бастайды. Олар тамаққа да, шарапқа да тойып, ұйқыға кетеді. Парсылар сол кезде келіп жаудың көбін қырып, қалғанын тұтқынға алады. Тұтқындар арасында Спаргапис атты массагеттердің қолбасшысы, Томирис ханшаның баласы болған еді.

212. Томирис баласының тағдырын естіп, Кирге мынандай сөздермен хабаршы жібереді: «Қанішер Кир! Бұл ерлікпен мақтанба. Сендердің де естеріңнен тандыратын, жүзім сабағының жемісіне тойып балағат сөздерді айтасыңдар, қарудың күшімен емес, жүзім шарабы арқылы сен айламен менің баламды жеңдің. Енді менің берер ақылымды тыңда: менің баламды қайтарып бер де, массагеттердің үштен бір бөлігін құртқаныңнан кейін сауыңда еліңді тап. Сен егер мұны істемесең, массагеттердің күн құдайымен ант етемін, мен шынында да, сен қаншалықты тойымсыз болсаң да, қанға тойдырамын».

213. Кир бірақ жаршының сөзіне құлақ аспайды. Ал Томирис патшаның баласы Спаргапис, мастығынан айыққаннан кейін, өзінің жағдайын түсініп, қолын бұғаудан босатуын Кирден сұрайды. Ханзада босана салысымен, өзін-өзі өлтіреді. Сөйтіп ол қайтыс болады.

214. Кирдің кеңеске құлақ аспағанын білген Томирис барлық әскерімен парсыларға шабуыл жасайды. Бұл соғыс варварлар арасындағы ең қанды қырғын болды. Ол туралы мен мынаны білдім. Айтулары бойынша, қарсыластар бір-біріне алыста тұрып садақтан атады. Содан кейін оқтары таусылып, қанжармен найзаласуға көшеді. Ешкім шегінгісі келмей ұзақ соғысады. Ақыры массагеттер жеңеді. Барлық дерлік парсы әскері соғыс даласында қырылды, Кирдің өзі де өлді. Ол толық 29 жыл патшалық құрған. Ал Томирис шарап құятын тері ыдысын адам қанына толтырып, қырылғандардың арасынан Кирдің денесін тауып келуге бұйрық береді. Кирдің өлі денесін тапқанда, оның басын ыдысқа тығуға бұйырады. Содан кейін өлікті қорлап, мынаны айтады: «Мен сені жеңісте жеңіп, аман қалғаныммен, сен мені жеңдің, себебі айламен баламды құрттың. Сондықтан мен айтқанымдай, сені қанға тойдырамын». Кирдің өлімі туралы айтқандарынан осы шындыққа жанасатын сияқты.

215. Массагеттер скифтікіндей киім киеді және солардай өмір салтын ұстанады. Олар ат үстінде де, жаяу да соғыса береді. Оларда садақ, найза және соғыс айбалталары бар. Барлық заттары алтын мен мыстан жасалған. Найзаның, оқтың және айбалтаның металдан жасалатын жерін мыспен, ал бас киімдерін, белдіктерін және бауларын алтынмен әшекейлейді. Сол сияқты олар атқа мыстан сауыт, кеуделік кигізеді. Аттың жүгенін, ауыздығын және жақтаулықтарын алтынмен аптайды. Темір мен күміс олардың қолданысында мүлдем жоқ, себебі бұл металдарды олардың жерінен кездестірмейсің. Есесіне алтын мен мыс жетерлік.

216. Массагеттердің салты туралы мынаны айтуға болады. Олардың әрқайсысы бір әйел алады, бірақ бұл әйелдермен барлығы бірлесіп тұрады. Эллиндердің скифтер туралы әңгімесі массагеттерге қатысты ғой. Массагеттердің бір әйелге деген құштарлығы болса, өзінің қорамсағын оның киіз үйі босағасына іледі де сол әйелмен еркін қатынасқа түседі. Адамның өміріне ешқандай шектеу қоймайды. Егер кімде-кім қартайғанша өмір сүрсе, туыстары жиналып, оны құрбандыққа сояды да, оны құрбандыққа шалынған малдың етімен қосып жейді. Бұндай өлім олар үшін ең жақсы өлім болып саналады. Ауырып өлгенді олар жемейді, жерге көмеді. Сондықтан жасына қарай елікті құрбандыққа шала алмауы бақытсыздық болып саналады. Массагеттер егін екпейді, мал шаруашылығы және балық аулаумен күн көреді (Аракс өзенінде балық мол), сонымен қатар сүт ішеді. Олар қадір тұтатын жалғыз ғана құдай, ол — күн.

Төртінші кітап

МЕЛЬПОМЕНА

1. Вавилонды жеңіп алғаннан кейін, Дарий скифтерге қарсы жорыққа аттанады. Азияға сол кезде жауынгерлерге бай және қажетті құралдар елге ағылып келіп жатқандықтан, патша скифтерді Мидияға басып кіргені үшін және Мидиялық қарсыластарын жеңіп, бірінші болып бейбітшілік бұзғаны үшін жазаламақ болды. Мен айтып кеткенімдей, скифтер 28 жыл Жоғары Азияны басқарып келген. Киммерийялықтардың соңынан олар Азияға кіріп, мидиялықтардың мемлекетін жойған болатын (скифтер келгенге дейін Азияны мидиялықтар иеленген). Содан 28 жыл өткеннен кейін скифтер өз жеріне қайтып оралады, оларды мидиялықтармен соғысу кесірі күтіп тұрған еді, олар онда күшті жау әскерімен кездесті. Скифтердің әйелдері күйеулері ұзақ уақыт болмағандықтан, құлдарымен қатынасқа түсті.

2. Скифтер өз құлдарын соқыр етеді. (Олар оны былай жасайды) өздері ішетін жылқы сүті үшін жасайды. Скифтер сүтті мына жол арқылы алады: сыбызғы сияқты сүйек түтікті алып, жылқы қынабына салып, аузымен соған ауа үрлейді. Біреуі үрлеп, екіншісі сауып тұрады. Олардың айтулары бойынша, скифтер мұны жылқы желінін ауамен толтырғанда емшегі сүтке толып, төмен түседі. Сауып болғаннан кейін сүтті ағаш күбіге құяды. Күбіні қоршай құлдарды тұрғызып сүтті піскізеді. Тұнған сүттің жоғарғы беті құндырақ болып саналады. Сондықтан да қолға түскен құлдардың көзін соқыр етеді. Скифтер егіншілер емес, көшпенділер ғой.

3. Осы құлдар мен әйелдерінен көп ұрпақ тарайды. Өздерінің шығу тегін білгеннен кейін, бозбалалар скифтерге олар Мидиядан оралғаннан кейін қарсылық көрсете бастайды. Ең алдымен, олар Таврий тауларынан Меотий көліне дейінгі ең кең жерлерді ор қазып бөліп алады. Скифтер көлден өтпек болғанда, жас құлдар оларға қарсы шығып, қарсыласады. Көптеген ұрыстар болды, бірақ скифтер қарсыластарын жеңе алмайды, сонда біреуі былай деді: «Скиф жауынгерлері, біз не істеп жатырмыз? Біз өзіміздің құлдарымызбен соғысып жатырмыз ғой! Олар бізді өлтірсе, біз әлсірейміз, біз оларды өлтірсек, құлдарымыз азаяды. Сондықтан найза мен садағын тастап, әрқайсымыз қамшы алып барайық. Олар біздің қаруланғанымызды көріп, бізді өздеріне тең санады. Егер олар біздің қолымыздан қарудан гөрі қамшыны көрсе, біздің құлымыз екенін түсініп, қарсы шығуға батылдары бармайды».

4. Мұны естіген скифтер, бірден осы кеңеске құлақ асты. Құлдар мұны көргенде, соғысуды ұмытып, қорыққандарынан қаша жөнелді. Сонымен скифтер Азияның иесі еді, оларды мидиялықтар қуып шыққаннан кейін олар осылай туған елдеріне оралды. Міне, сондықтан да Дарий оларды жазалағысы келіп, әскерлерін жіберді.

5. Скифтердің айтуы бойынша, олардың халқы — ең жас халық. Ол мына жағдайларға байланысты. Бұл ол кезде адам баспаған жерде ең бірінші келген адам Таргитай деген болған. Скифтердің айтулары бойынша, Таргитайдың ата-анасы Зевс пен Борисфен өзенінің қызы болған (мен, әрине бұған сенбеймін). Осындай тектен шыққан Таргитайдың үш ұлы болған: Липоксаис, Арпоксаис және ең кенжесі — Колаксаис. Олар скиф жерінде патшалық құрып тұрғанда, аспаннан алтын заттар түседі: соқа, мойынағаш, айбалта және тостаған. Бұл заттарды бірінші болып үлкен ағасы көреді. Ол алайын деп келгенде, алтындар қызып кетеді. Содан ол кейін шегінеді, екінші ағасы келеді, сол кезде де алтын қызып кетеді. Сөйтіп алтынның жалыны екі ағайындыны қуып жібереді, бірақ үшінші кіші інісі келгенде, от өшеді де ол алтынды өз үйіне апарады. Сондықтан үлкен ағалары патшалықты кішісіне бермек болады.

6. Липоксаистан Авхат деп аталатын скиф тайпасы шыққан дейді, ортаңғы ағасынан — катиар мен траспий тайпалары, ал кішісінен, патшадан — паралат тайпасы шыққан. Барлық тайпалар бірге сколот деп аталады, яғни патшалық. Эллиндер оларды скифтер деп атайды.

7. Скифтер өз халқының шығу тегі туралы осыны айтады. Олар Таргитай бірінші патша заманынан Дарийдің шабуылына дейін 1000 жыл өтті деп есептейді. Аталған алтын заттарды скиф патшалары қорғап, жыл сайын оларға құрбандық шалып қадір тұтқан. Егер кімде-кім осы алтын заттармен ашық аспан астында тойда ұйықтап қалса, скифтердің ойы бойынша, ол адам бір жыл да өмір сүрмейді. Сондықтан скифтер оған бір күн ішінде қанша жерді атпен жүріп өтсе, сонша жер береді. Скифтердің жері көп болғандықтан, скифтердің айтуынша, Колаксаис оны үш ұлына үш бөлікке бөліп берген. Ең үлкен бөлігі етіп, алтын сақталған жерді бөлген. Скиф жерлерінің солтүстігінде, айтулары бойынша, ұшқан мамық жүннен еш нәрсе көре алмайсың. Шынында да ауа да, жер де мамық жүнге толы, ал ол көруге кедергі жасайды.

8. Скифтер өздері және көршілес солтүстік ел туралы осыны айтады. Понтада тұратын Эллиндер басқаша айтады. Герионның өгіздерін қуып, Геракл бұрын адам баспаған бұл елге келеді (енді мұнда скифтер тұрып жатыр). Герион Понтадан алыста Геракл бағаналарының арғы жағында Гадирде Мұхиттағы аралда тұратын (бұл аралды эллиндер Эрифия деп атайды). Эллиндердің айтуы бойынша, мұхит күннің шығысынан бастап, бүкіл жерді айнала ағады, бірақ мұны дәлелдей алмайды. Сол жақтан Геракл аталмыш скифтер еліне келген. Онда ол аштық пен суыққа ұшырайды. Шошқа терісіне оранып, ол ұйықтап қалады, бұл уақытта оның жүгендеулі тұрған аттары (оларды жайылуға жіберген) ғажайып жағдайда жоғалып кетеді.

9. Оянған Геракл аттарын іздеп, бүкіл елді аралап, ақыры Гилей деп аталатын жерге жетеді. Сол жерде үңгірден ол не екені белгісіз бір жәндікті табады, ол жартылай қыз, жартылай жылан болатын. Жамбасынан жоғары жағы әйелдікі де, төменгі жағы — жыландікі. Оны көрген Геракл таң қалып, одан адасып кеткен жылқыларды көрген жоқсың ба деп сұрайды. Жылан-әйел жылқылардың сонда екенін айтады, бірақ Геракл онымен жыныстық қатынасқа түспейінше, бермейтінін айтады. Сонда Геракл осындай сый алу үшін қатынасқа түседі. Гераклды ұзақ жібермеу үшін, ол аттарды бермейді, ал Геракл аттарын алып қуана кетпек болады. Ақыры әйел аттарын беріп, мынаны айтады: «Маған келген бұл аттарды мен саған сақтап қойдым, сен олар үшін ақы төледің. Енді менің сенен үш ұлым бар ғой. Айтшы, олар өскенде мен не істейін? Осында қалдырайын ба (мен бұл елді жалғыз өзім басқарамын ғой), әлде саған жіберейін бе?». Ол осындай сұрақ қояды. Геракл бұған былай жауап береді: «Ұлдарың өскенде, сен былай жаса: олардың қайсысы маған ұқсап садақ тартып, белбеуді мен сияқты тақса, онда осында қалдыр. Менің айтқанымды орындамағанын жат елге жібер. Егер сен осыны орындасаң, өзің де ырза боласың, менің де айтқанымды істейсің».

10. Осы сөздерді айтып, Геракл садағының біреуін тартады (содан бері оның екі садағы бар). Содан кейін қалай белбеуді тағатынын көрсетіп, садақты да, белбеуді де (белбеудің ұшында алтын тостаған болған) беріп, кетіп қалады. Балалары өскеннен кейін, анасы оларға ат тағады. Біреуін Агафирс, екіншісін Гелон, кішісін Скиф деп атайды. Содан кейін Гераклдың айтқанын істейді. Екі ұлы — Агафирс және Гелон міндетті орындай алмайды, шешесі екеуін де елден қуып жібереді. Кішісі — Скиф міндетті орындайды, сондықтан ол елде қалады. Осы Гераклдың ұлы Скифтен скиф патшалары тараған. Сол алтын тостағаншаны ұмытпас үшін, қазірдің өзінде де скифтер белінде сондай тостағаншаны салып жүреді (Скифке анасы осындай жақсылық істейді).

11. Тағы да үш аңыз бар (мен бәрінен да соған сенемін). Ол былай дейді. Көшпелі скиф тайпалары Азияда мекендеген. Әскери күшімен массагеттер оларды қуып шыққанда, скифтер Аракстан өтіп, киммерия жеріне келген (қазір скифтер мекендейтін ел көне заманнан киммериялықтар иелігінде болған). Скифтер жақындағаннан киммериялықтар қалың қолды жау әскеріне не істейтіндері туралы кеңес құрған. Кеңесте пікірлері екіге бөлінді. Екі жағы да өздерінің айтқанына тұрғанымен, патшалар жағы жеңді. Халық қалың қолмен соғыспай, кейін шегінбек болды. Патшалар, керісінше, шабуылшыларға табандылық көрсетіп, қарсы шықпақ болды. Сонымен халық патшалардың пікіріне құлақ аспады, ал патшалар халықтың айтқанына көнгісі келмеді. Халық отанын тастап, соғыспай-ақ жерін жауға бермек болады, ал патшалар, керісінше, халықпен бірге қашпай, сүйектерінің туған жерінде қалғанын қалады. Патшалар туған жерінде қалғанның қандай бақыт, ал туған жерін тастап қашқанның қандай қорлық екенін білетін. Осындай шешімдерді қабылдап, киммериялықтар теңдей екіге бөлінді де, бір-бірімен соғыса бастады. Ағайын арасындағы соғыста өлгендерді киммериялықтар Тирас өзенінің жағасына көмді (патшалар моласын қазірдің өзінде де сол жерден көруге болады). Содан кейін киммериялықтар жерлерін тастап кетті, ал келген скифтер елсіз қалған жерге ие болды.

12. Қазірдің өзінде скиф жерінен киммериялықтардың бекінісін және өткелдерін көруге болады, сонымен қатар Киммерия деген облыс және Киммериялық Боспор деген бар. Скифтерден Азияға қашқан киммериялықтар аралға орналасқан, онда қазір эллиндік Синопа қаласы орналасқан. Скифтер киммериялықтарды қуамыз деп адасып, мидиялықтар жеріне шабуыл жасағаны да белгілі. Киммериялықтар Понта өзенінің жағалауымен жүріп отырған, скифтер қуған кезде Кавказдың оң жағын мидиялықтардың жеріне жеткенше ұстанып отырған. Бұл соңғы аңызды эллиндер де, варварлар да айтады.

13. Дегенмен Проконнестен шыққан Каистробияның ұлы Арситей өзінің эпикалық жырында Фебпен күпінген оның исседондарға келгені туралы айтады. Оның айтуынша, исседондардан ары бір көзді адамдар — аримаспалар, аримаспалардан ары алтынды қорушы — күшігендер, олардан ары теңізбен шекаралас гиперборейлер орналасқан. Бұл гиперборейлерден басқа халықтардың барлығы көрші халықтармен соғысады (бірінші болып соғысты аримаспапар бастаған). Аримаспалар исседондарды елден қуған, исседондар скифтерді қуған, ал Оңтүстік жағалауындағы киммериялықтар скифтерден қашып, туған елін тастап кеткен. Сонымен Аристейдің айтқаны скифтердің бұл елдер туралы айтқанына ұқсамайды.

14. Бұл жырды жазған Аристейдің шығу тегі туралы мен айттым. Енді ол туралы мен Проконнес пен Кизикте не істегенімді айтамын. Айтулары бойынша, Аристей Проконнестің ең бай ақсүйектерінен шыққан. Бір күні ол мәуіт дайындау шеберханасына келген де, сонда қайтыс болған. Киіз басушы шеберханасын құлыптап, туыстарына хабарлауға кеткен. Қалада сол кездің өзінде-ақ оның өлгені туралы сыбыс шыға бастаған, бірақ бір кизикиялық бұны теріске шығарған. Оның айтуы бойынша, ол Аристейді Кизикке бара жатқан жерінен кездестірген, өзі сонымен сөйлескен. Кизикиялық шындықты айтып тұрғанына ант-су ішеді. Оның арасында өліктің туыстары көмуге барынша дайындалып, мәуіт шеберханасына барады. Бірақ олар есікті ашып қарағандарында, өлген не тірі Аристей жоқ болып шығады. Жеті жылдан кейін Аристей тағы да Проконнеске оралады да эллиндер «Аримаспалар туралы жыр» деп атайтын эпикалық жырын жазады. Бұл жырды жазып болғаннан кейін тағы да жоқ болып кетеді.

15. Бұл қалаларда осыны айтады. Менің білуімше, Италиядағы Метапонтияда Аристейдің екінші рет жоғалып кеткеніне 240 жыл өткеннен кейін келесі оқиға болған (Проконнес пен Метапонтияда оқиғаларды салыстырып, анықтадым). Метапонтиялықтардың айтуынша, Аристей келіп Аполлонға мехрап орнатқызады және оның жанына Проконнестік Аристей деген жазуы бар мүсін жасатады. Себебі Аполлон италиондардан тек оларға ғана (Метапонтий қаласына) келген, ал құдай нөкерлерімен ол да — қазіргі Аристей де келген. Алдында Аполлонның серігі ретінде ол қарға болған. Осы сөздерден кейін Аристей жоқ болып кеткен. Метапонтийлықтар Дельфіге құдайлардан бұл аруақтың келген себебін сұрауға адам жібереді. Пифия аруақтың айтқанын орындауға бұйрық береді, себебі бұл олардың қамы үшін керек. Метапонтиялықтар Пифияның кеңесін тыңдады. Шынында да онда Аристей есімді мүсін өзінің пірі Аполлонның жанында тұр, ал оларды айнала ағаш жапырақтары өскен. Құдай пірі базар алаңында орнатылған. Аристей туралы осымен болды.

16. Мен сөзімді содан бастаған елдің солтүстігі туралы ешкім еш нәрсе білмейді. Мен өзім де сол жерлерді көрдім деген адамды кездестірмедім. Жаңа ғана мен айтып кеткен Аристейдің өзі де эпикалық жырында исседон елінен ары барған жоқпын дейді ғой, исседон елінің солтүстік жерлері туралы ол исседондықтардың айтқанына сүйеніп, естігенін жазған. Бұл солтүстік елдері туралы естігенім болса да, нақты тоқталып өтемін.

17. Борисфениттердің сауда бұғазынан (ал ол скифтердің припонтиялық жерінің ортасына таман орналасқан) жақын жерде каллипидтер — эллиндік скифтер тұрады, одан ары ализондар деп аталатын басқа тайпа орналасқан. Олар каллипидтермен бірдей басқа скифтер сияқты өмір сүреді, бірақ олар егін егіп, нанмен, пиязбен, сарымсақпен, жасымық және тарымен қоректенеді. Ализондардың солтүстігінде скиф-егіншілер тұрады. Олар дәнді өздері қоректену үшін емес, сату үшін егеді. Олардан арырақта невртер тұрады, менің білуімше, одан ары елсіз дала басталады. Бұл — Борисфеннің батысында Гипанис өзенінің жағасындағы тайпалар.

18. Борисфеннің теңіз жағынан Гилея алып жатыр, ал оның солтүстігінде скиф-егіншілер тұрады. Гипанис өзенінің жағасында тұратын эллиндер оларды борисфенталар деп атайды, ал ол эллиндер өздерін ольвиополиттер деп атайды. Бұл егінші скифтер Пантикапа өзеніне дейін үш күндік жерді, ал солтүстігінде Борисфенмен жоғарыға он бір күндік жүзу жолын алып жатыр. Олардан жоғары елсіз дала жатыр. Даланың ар жағында ерекше, бірақ скиф тайпасы емес андрофагтар тұрады. Ал солтүстікке елсіз дала жатыр, менің білуімше, онда ешқандай адамдар тұрмайды.

19. Бұл скиф-егіншілердің шығысында Пантакипа өзенінің екінші жағында көшпенді скифтер тұрады, олар ешнәрсе екпейді де, жерді де жыртпайды. Гилейден басқа скиф жерінен бірде-бір талды кездестірмейсің. Көшпенділер Герра өзеніне дейін он күндік жерді шығысқа таман алып жатыр.

20. Герра өзенінің арғы жағында патша иеліктері жатыр. Онда ең көп және дәулетті скиф тайпасы тұрады. Бұл скифтер басқа скифтерді өздеріне бағынышты санайды. Олардың жерлері Таврикке дейін оңтүстікке, ал шығысында соқыр құлдардың қазған орына дейін және Меотий көліндегі Кремны бұғазына дейін созылып жатыр. Олардың басқа да жерлері Танаиспен шектесіп жатыр. Бұл патша скифтердің солтүстігінде басқа скиф тайпасы — меланхлендер тұрады. Меланхлендердің солтүстігінде, менің білуімше, батпақты, елсіз дала созылып жатыр.

21. Танаис өзенінің арғы жағында скифтік өлке емес, бірінші жер иеліктері онда савроматтардікі. Савроматтар солтүстікке қарай Меотий көлінен бастап он бес күндік жолдағы не ағашы, не отырғызылған дақылы жоқ жерлерге созылып жатыр. Олардан жоғары будалар мекендейді. Мұндағы жерлер қалың орманды болып келеді.

22. Будиндерден ары солтүстігінде жеті күндік жерге дейін елсіз дала жатыр, содан кейін шығысына қарай адамдары көп фиссагеттер тайпасы тұрады. Олар аңшылықпен күн көреді. Сол жерлерде көршілес иирктер деп аталатын адамдар мекендейді. Олар да аң аулаумен айналысады және аңды келесі тәсілмен аулайды. Аңшылар аңды ағаш басында қарауылдап тұрады (олардың жерлерінің бәрі ну орман). Әр аңшының көзге түспеу үшін жатып жылжитын аты да, иті де дайын тұрады. Аңды байқаған аңшы ағаш басынан садақпен атады да, атқа мініп, артынан қуады, иті соңынан ілеседі. Иирктің шығысында басқа скиф тайпалары тұрады. Олар патша скифтерінің қанауынан босап, осы жерлерді иеленген.

23. Аталмыш скиф тайпасына дейінгі жерлер топырақты жазық дала. Одан ары жер қатты, тасты және тегіс емес болып келеді. Тасты жерлермен ұзақ жүргеннен кейін биік тау етегінде орналасқан елге жетесің. Айтулары бойынша, олар еркектері де, әйелдері де тумасынан жалтыр бас, тәмпіш мұрын және иектері кең. Олар ерекше тілде сөйлейді, скифтерше киінеді және ағаш жемістерімен қоректенеді. Жемісін қорекке пайдаланатын ағаштың атауы понтик. Үлкендігі бойынша бұл ағаш шырынды сияқты, оның жемісі бұршақ сияқты, бірақ сүйегі ішінде. Піскен жемісті матадан сүзіп, «асхи» деп аталатын қара түсті шырын алынады. Бұл шырынды олар жалап, сүтпен араластырып ішеді. Асхидің қоюынан олар тандыр пісіреді. Малы аз, себебі жайлаулары нашар. Әрқайсысы ағаш астында тұрады. Қыстың күні ағашты ақ киізбен жабады, жаздың күні ашық қалдырады. Адамдардың ешқайсысы оларға зиян келтірмейді, себебі оларды қасиетті санайды, олардың тіпті қауырлары да жоқ. Олар көршілерді бітімге келтіреді, егер оларға бір баспанасыз біреу келсе, оны ешкім ренжітпейді. Бұл халықтың атауы — аргиппеи.

24. Жалтыр бас адамдарға дейінгі елдер жақсы белгілі, себебі оларға скифтер барып тұрады. Олар туралы мәліметті скифтерден де, Борисфендік сауда бұғазындағы эллиндерден де, басқа да понтий сауда қалаларынан алуға болады. Аргиппейлерге келгенде скифтер жеті тілде сөйлейтін аудармашылар арқылы келісім жүргізеді.

25. Сонымен бұл жалтыр бас адамдардың жері бізге белгілі, олардан жоғары жатқандар туралы ешкім де айта алмайды. Бұл елдерді биік қиын өткелді таулар бөліп тұрады және олардан ешкім де өтпеген. Жалтыр бас адамдардың айтулары бойынша, тауда, мен бұған әрине сенбеймін, ешкі тектес адамдар тұрады, ал таудың арғы жағында алты ай бойы ұйықтайтын адамдар тұрады. Бұған да мен сенбеймін. Жалтыр адамдардан шығыс жағы белгілі: онда исседондар тұрады. Ал исседондардың және жалтыр бас адамдардың солтүстігінде олардың айтқанынан басқа біз ешкімді білмейміз.

26. Исседондардың салты туралы келесіні айтады. Біреуді әкесі өлсе, туыстары мал айдап келіп, сояды да, етін майдалап турайды. Содан кейін өлген әкесінің денесін де сойып, бірнеше бөлікке бөледі. Содан кейін еттерді араластырып, той жасайды. Өліктің бас сүйегінен терісін сыпырып, ішін тазалайды да, алтындап, пір тұтып сақтайды. Бұл пірге жыл сайын құрбандық шалады. Құрбандықты баласы әкесін еске алып шалады, эллиндердің асындағыдай бұлар да тойлады. Бұл халықты да қасиет тұтады, әйелдері еркектермен тең құқылы.

27. Сонымен исседондар туралы бізде тағы мәлімет бар. Исседондардан жоғары, олардың айтуы бойынша, жалғыз көзді және алтын қоритын күшіген тұрады. Скифтер мұны исседондардан естігендері бойынша айтып отыр, ал біз скифтерден білеміз және оларды скифше аримаспа деп атаймыз: скифше «арима» — «бір», ал «спу» — «көз» дегенді білдіреді.

28. Барлық аталған елдердің қысы суық, сегіз ай бойы онда қақаған аяз болады. Ол кезде жерге су құйсаң да, лай болмайды, тек от жаққанда болады. Мұндағы теңіз де, барлық киммериялық Боспорт да қатып қалады, сондықтан ордың осы жағында тұратын скифтер мұз арқылы шығып, арғы беттегі синдер жеріне шанамен жетеді. Мұндай суық елде сегіз айға созылады, қалған төрт айы да жылы емес. Ол жердің ауа райы басқа елдерге қарағанда тым өзгеше: басқа жерлерде жаңбыр жауып тұрғанда, оларда жаңбыр болмайды, ал жазда керісінше; қатты жаңбыр жауады. Басқа жерлерде күн күркіресе, бұл жерде күркіремейді, есесіне жазда көп күркірейді. Қыста күн күркіреу таң қалдырса, сол сияқты жер сілкінісі де (жазда немесе қыста) Скифияда ғажайып саналады. Аттары мұндай суыққа төзімді болса, есектері мен қашырлары төзімсіз. Басқа елдерде, керісінше, суықта аттардың тамырлары қатса, есектер мен қашырларға суық зиян келтірмейді.

29. Сондықтан да, менің ойымша ол жақта өгіздердің мүйіздері болмайды. Менің бұл пікірімді Гомердің «Одиссеясындағы» келесі өлең жолы дәлелдейді:

...ешкілер мүйізсіз туылатын Ливияға да бұл дұрыс, себебі жылы жақта мүйіздері тез өседі. Керісінше, қатты суықта малдың мүйізі тіптен өспейді, не кішкене ғана өседі.

30. Скифияда бұл суықтан болады. Мені бүкіл Эллидеде қашырлардың туылмайтыны таң қалдырады. Себебі бұл ел суық емес және ешқандай кедергі жоқ. Эллилердің айтуы бойынша, бір қарғыстан қашырлар оларда туылмайды. Тұқымдандыру мезгілі жеткенде бие қашырларды көрші жерлерге апарып, олар буаз болғанша, есектермен араластырады. Содан кейін биелерді алып келеді.

31. Жоғарыда айтып кетілген жүндер, скифтердің сөзі бойынша, ауаны алып кеткен, сондықтан алысты көре алмайсың дегені туралы менің ойым мынадай. Скиф жерінің солтүстігінде әр кез қар жауып тұрады, жазда, әрине қысқа қарағанда аз жауады. Сондықтан қарды көргенде қанат жүніне теңеуі мүмкін, солтүстік жерлерінің қысы суық болғандықтан, адамдар тұрмайды. Сонымен менің ойымша, скифтер де, олардың көршілері де қарды қанат жүніне теңейді. Алыс елдер туралы мәліметіміз осындай.

32. Гипербореялар туралы исседондардан басқа скифтер де, басқа халықтар да еш нәрсе білмейді. Менің ойымша, исседондар да олар туралы еш нәрсе білмейді, әйтпесе олар туралы скифтерде жалғыз көзді адамдар туралы айтқандай айтар еді. Дегенмен Гесиодада гипербореялар туралы мәлімет бар, олар туралы Гомер де «Эпигондарда» жазған (егер бұл поэманы шынымен Гомердікі десек).

33. Гипербореялар туралы Делоста көп әңгімелейді. Олардың айтуы бойынша, гиперборейлер скифтерге бидай сабанына оралған құрбандық сыйлықтарын жібереді. Скифтерден көршілес халықтар алады да, ары қарай жібереді, сөйтіп алыс батыстағы Адриятиялық теңізге дейін жалғасады. Ол жерден сыйлықтарды оңтүстікке жібереді: алдымен додон эллиндеріне жетіп, ары қарай Мали бұғазы арқылы Эвбейге өткізіледі. Бұл жерде бір қаладан екінші қалаға дейін тасып, Каристага жетеді. Дегенмен Андростан өтіп кетеді, себебі каристиялықтар пірді тікелей Теносқа, теностықтар Делоска жеткізеді... Делостықтардың айтуы бойынша, гипербореялар сыйлыққа екі Гипероха мен Лаодика деген екі қызды сыйға жіберген. Қыздардың кауіпсіздігі үшін қорғаушы ретінде бес гиперборея тұрғындары жіберілген. Оларды енді перфереялар деп атап, Делоста құрмет тұтады. Дегенмен жіберілген отанына оралмағандықтан, гипербореялар бір қырсыққа ұшырап, үйлеріне қайта алмай қалды деп қорқады. Сондықтан олар қасиетті сыйлықтарды бидай сабанына орап, көршілерінен ары қарай аттандыруын сұрайды. Осылай сыйлықтар жіберіліп, Делосқа жететін болған. Маған басқа жерлерде де қасиетті сыйлықтарды осылай жасайтыны белгілі. Фракия және пеония әйелдері Аратемида-ханшаға құрбандық шалғанда, қасиетті сыйлықты бидай сабанына орап әкеледі.

34. Мен олардың осылай жасайтынын нақты білемін. Делоста қайтыс болған осы қыздар құрметіне қыздар мен бозбалалар шаштарын қияды. Қыздар үйленер тойы алдында шашының ұшын қиып, ұршыққа орап, гипербореялықтардың моласына қояды (олардың молалары Артемиданың ғибадатханасында орналасқан, мола басында майшық тұрады). Бозбалалар шаштарын жас шыбыққа орап, молаға қояды. Мұндай құрметті делостықтар гиперборея қыздарына көрсетеді.

35. Делостардың айтуы бойынша, Лаодика мен Гиперохадан бұрын гиперборея елінен екі жас Арга және Опис деген әйел келген. Олар жеңіл және тез босану үшін Илифияға қасиетті сыйлықтар алып келген. Айтулары бойынша, Арга мен Опис гиперборея жерінен құдайлармен жеткен (Аполлон мен Артемидамен), делостықтар оларға да құрмет көрсетеді. Ликиялық Олен жазған әнұранда әйелдер оларды атап шақырады. Делостардан бұл ғұрыпты басқа елдер де иониялықтар да алған: олар да әнұранды айтып, Опис мен Арганы шақырып, оларға қасиетті сыйлықтар жинайды. Бұл Олен Делосқа Ликиядан келген және Делоста айтылатын басқа да көне әнұрандарды жазған. Мехрапта өртенген құрбандық малының күлін Опис пен Арга моласына себеді. Мола Артемида ғибадатханасының артында, шығыс бөлігінде кеостықтардың той залына жақын орналасқан.

36. Гипербореялар туралы айтылғаны жеткілікті. Мен, айтулары бойынша, гипербореядан келген Абарис туралы аңызды айтқым келмейді: ол бір садағымен ел аралап, тамақтанбай жүрген дейді (мен оның өмір сүргеніне сенбеймін). Егер қандай да адамдар алыстағы солтүстікте болса, олар сол сияқты оңтүстікте де болады. Көптеген адамдардың оны білмей жатып, ердің картасын жасағанына күлкің келеді. Олар мұхитты жерді қоршап жатыр деп көрсетеді және жер, олардың ойынша, циркульмен сызылғандай, дөңгелек. Азия үлкендігімен Еуропамен бірдей. Сондықтан мен әлемнің әр бөлігі туралы толық айтып, қайсысы қандай формалы екендігін айтып өтемін.

37. Парсылар Азияда Қызыл деп аталатын Оңтүстік теңізге дейін алып жатыр. Олардың солтүстігінде мидиялықтар өмір сүреді, мидиялықтардан жоғары — саспирлер, саспирлерден жоғары — Фасис теңізіне құятын Солтүстік теңізімен шектесетін колхтар алып жатыр. Осы төрт халық теңізден теңізге дейін созылып жатыр.

38. Батысында теңізде Азиядан екі жартылай арал көрінеді, мен олар туралы қазір айтамын. Біреуі — солтүстік жартылай арал Фасистен бастау алып, Понта мен Геллеспонтаны Трояндық Сигейге дейін жағалай теңізге қарай созылып жатыр. Оңтүстікте бұл жартылай арал теңізде Мириандин бұғазынан Финикияда Триопия шығанағына дейін созылып жатыр. Бұл жартылай аралда отызға жуық халықтар тұрады.

39. Бұл бір жартылай арал. Екіншісі Парсы жерінен басталып, Қызыл теңізге дейін созылып жатыр. Ол Парсыны, оған жақын жатқан Ассирия мен Аравияны орап жатыр. Бұл жартылай арал Дарий Нілден канал тартқан Аравий бұғазымен аяқталады. Сонымен кең жазықтық Парсыдан Финикияға дейін созылып жатыр. Финикиядан бұл жартылай арал біздің теңіз арқылы палестининалық Сирия мен Египетке созылады да, мұнда аяқталады. Тек үш халық мұнда мекендейді.

40. Азияның бұл бөлігі Парсының батысында жатыр. Парсылардан, мидиялықтардан, саспирлер мен колхтардан жоғары шығысқа Қызыл теңіз созылады, солтүстікке — Каспий теңізі және шығысқа ағып жатқан Аракс өзені. Азияда Үндістанға дейін халықтар мекендейді. Одан ары шығысқа қарай елсіз дала және оның қандай екенін ешкім айта алмайды.

41. Азияның келбеті де, көлемі де осындай. Ливия екінші жартылай теңізде орналасқан, себебі оның өзі тікелей Египетке еніп жатыр. Египетте бұл жартылай аралдың ені өте тар, себебі Біздің теңізден Қызыл теңізге дейін тек 100 000 м, яғни 1000 км. Бұл тар жерден кейін Ливия деп аталатын жартылай арал қайта кеңейеді.

42. Менің ойымша, әлемді үш бөлікке: Ливия, Азия және Еуропа деп бөлу таңқаларлық (көлемі жағынан олар әртүрлі). Ұзындығы жағынан Еуропа әлемнің екі жағына дейін, ал ені бойынша оны Азиямен және Ливиямен салыстыруға болмайды. Ливияның Азиямен шектесетін жерінен басқа жері мұхитпен қоршалып жатыр, мұны, менің білуімше, Египет патшасы Неко бірінші болып дәлелдеген. Нілден Аравий бұғазына канал тарту тоқтаған соң, патша финикиялықтарды кемеге жіберді. Қайтар жолын Геракл бағаналары арқылы Солтүстік теңізге жеткенше жүріп, Египетке жетуін бұйырды. Финикиялықтар Қызыл теңізден шығып, Оңтүстік теңіз арқылы жүзді. Күзде олар жағаға жетті, Ливияның қай жеріне барса да, жер өңдеп жатты, содан кейін астық жинауды күтті, астықты жинап алып, ары қарай жүзді. Екі жыл өтіп, үшінші жылы Финикиялықтар Геракл бағаналарын айналып өтіп, Египетке жетті. Олардың айтулары бойынша (оларға кім сенсе, ол сенсін, мен оларға сенбеймін), Ливияны айналып жүзгенде күн олардың оң жағында болыпты.

43. Осылай алғаш рет Ливияны теңіз қоршап жатқаны дәлелденді. Кейін корфогендіктер де Ливияны айналып өткендерін айтқан болатын. Ахемениядан шыққан Теаспидің баласы Сатасп Ливияны айналып өтуге жібергенде, өте алмаған. Сатасп сумен ұзақ жүзгеннен қорқып, қайтып оралған. Сөйтіп ол шешесінің қауіпті тапсырмасын орындамайды. Сатасп Мегабиз ұлы Зопирдің қызын зорлап қорлаған. Сол үшін Ксеркс патша оны крестке керіп, жазаламақ болады. Бірақ қылмыскердің шешесі, Дарийдің әпкесі патшадан күнәсін кешіруге сұрап алады. Оның сөзі бойынша, ол Сатаспты патшадан қатты жазалайтынын айтады: оның баласы Ливияны айналып, Аравий бұғазына жеткенше жүзуі керек. Ксеркс бұған көнеді. Сатасп Египетке келіп,египеттік теңізшілермен кемені дайындап, Геракл бағаналарына бет алып жүзеді. Бағаналарды өтіп, Солоент деп аталатын Ливия шығанағын айналады да, оңтүстік бағыт алып жүзеді. Теңіз арқылы Сатасп бірнеше ай жүзеді, бірақ жол бітпейді. Сондықтан Сатасп кері бұрылып, Египетке оралады. Ол жерден Ксеркс патшаға келіп, мынаны айтады: Өте алыстағы Ливия арқылы жүзіп, елгезер бойлы, пальма жапырақтарын киім етіп алған адамдардың жанынан өттік. Әркез теңізшілер жағаға жеткенде тұрғындар ауылдарын тастап, тауға қашатын. Сол кезде парсылар ауылға кіріп, ешкімге зиян келтірмей, малды айдап кетеді. Ливияны айналып жүзе алмау себебін Сатасп мынаны айтып түсіндіреді: кемелері ары қарай жүзе алмай, құмға отырған. Ксеркс оның сөзіне сенбеді. Ол Сатаспты айтқан жазасына кеседі: крестке оның бұйрығын орындамағаны үшін кергізеді. Сатасптың құлы мырзасының өлгенін естігенде, көп байлықты алып, Самосқа қашады. Бұл байлыққа Самостың бір тұрғыны ие болады. Оның есімін мен білемін, бірақ оны ұмытуға тырысамын.

44. Азияның үлкен бөлігі Дарийдің кезінде белгілі болды. Патша Үндінің қай жерде теңізге құятынын білгісі келді (кекіреуіктер жүретін Нілден басқа бұл жалғыз өзен ғой). Дарий бұл үшін кемемен сенімді адамдарын жібереді. Олардың арасында кариандиалық Скилак та болды. Олар Каспатира қаласынан Пактиға аттанып, өзенмен төмен шығысқа қарай теңізге дейін жүзді. Содан кейін теңіз арқылы батысқа жүзіп, он үшінші ай дегенде Египет патша финикиялықтарды Ливияны айналып жүзуге жіберген жеріне жетті. Олар жүзіп өткеннен кейін Дарий үнділерді бағындырды, содан бері аталмыш теңізде де билік жүргізді. Азия да (шығыс бөлігінен басқа) Ливия сияқты теңізбен қоршалған.

45. Еуропаны шығыстан және солтүстігінен теңіз алып жатқаны осы уақытқа дейін ешкімге белгісіз. Біздің білетініміз тек, ол ұзындығы бойынша әлемнің екі жартысына тең. Менің түсінбейтінім — әлемнің үш бөлігіне әйелдердің есімдерін бергені. Сонымен қатар маған Ніл, Колхидадағы Фасис (басқа өзендерге келсек: Меотий көліне құятын Танаис өзені және киммерия қаласы Портмеи) өзендері олардың арасында шекара жасап, бөліп тұрғаны түсініксіз. Оларды кім бөлгені және бұл әйел есімдерін кім бергенін білуге болмайды ма (Элладалықтардың ойынша, Ливия жергілікті әйел Ливидің есімімен, Азия Промотейдің әйелінің есімімен аталады. Дегенмен ливиялықтар Азия атауын да өздеріне иемденгілері келеді. Олардың айтуы бойынша, Прометейдің әйелі Асия есімінен емес, манестің немересі, Котидің ұлы Асия есімінен аталған дейді. Сондықтан да Сардың бір кварталы Асиада деп аталады. Еуропаға келетін болсақ, оны теңіз қоршап жатыр ма, атаудың қайдан шыққанын, кімнің атағанын ешкім білмейді. Бұл атау тириялық Еуропадан алынды деп ойлау керек пе (басында ол да атаусыз болған ғой). Дегенмен Еуропа әйелі Азиядан шыққан, эллиндердің Еуропа деп аталатын жеріне ол ешқашан барған емес. Ол Финикидан Критке, Криттен Ликияға келген. Бұл туралы жетеді. Мен қалыптасқан пікірді ұстанамын.

46. Скиф халықтарынан басқа Дарий шабуыл жасаған ел Евкиндік Понтта ең жабайы тайпа тұрады. Понттың бұл жағындағы бірде-бір тайпаны көзі ашық деп айта алмайсың, біз олардан скиф Анахарсистен басқа атақты адамдардың шыққанын естіген емеспіз. Барлық халықтардың ішінде тек скифтер ғана адамға қажетті өнерге ие. Олар еліне шабуыл жасаған бірде-бір жауды тірі жібермейді, егер өздері мүмкіндік бермесе, оларды ешкім де қуып жете алмайды. Скифтердің не қалалары, не бекіністері жоқ қой, өздерінің үйлерін өздерімен алып жүреді. Барлығы атты садақшылар, жер жыртумен емес, мал шаруашылығымен айналысады, олардың үйі киіз. Бұл елге қалайша берілмей болмасқа?

47. Скифтердің бұл ерекшеліктеріне жері мен өзендері септігін тигізеді. Скифтердің жері шөпке бай және жақсы суарылған жазықтықтар. Бұл жазықтық арқылы Египетте неше канал бар болса, сонша өзен ағады. Мен тек елдің ішінде жатқан белгілі және кеме жүзетіндерін ғана атаймын. Ең алдымен, бес арнасы бар — Истр, Тирас, Гипанис, Борисфен, Пантикап, Гипакирис, Герр және Танаис. Бұл өзендердің ағысы туралы келесіні айтуға болады.

48. Истр — ең ірі өзен, қысы-жазы оның деңгейі бірдей. Бұл — Скифияның батысындағы бірінші өзен, ол өте үлкен, себебі Истрға көптеген басқа өзендер құяды, содан оның суы молаяды, одан бесеуі Скиф жері арқылы ағады, скифтер Порота деп атаса, эллиндер Пирет дейді, одан ары Тиарант, Арар, Напарис және Ордесс. Бірінші аталған өзендер ірі, шығысқа ағып, Истрге барып құяды. Екіншісі Тиарант батысқа қарай ағады және біріншісінен кішірек. Арар, Напарис және Ордесс бірінші екі өзеннің арасымен ағып, Истрге құяды.

49. Истрдің бұл арналары Скифиядан бастау алады. Марис өзені Истрге агафирс елінен келіп құяды. Солтүстікте Гема шыңынан үш үлкен өзендер ағады: Атлант, Аврас жене Тибисис. Истрге тағы Фракия және фракиялық кробиздер елінен ағатын Африс, Ноес және Артанес өзендері құяды. Пеондар жерінен және Родоптар тауынан ағатын Гемді қиып өтетін Киос өзені де Истрге құяды. Иллириядан шығысқа Трибалл жазығына ағып, Бронг өзеніне құятын Ангр өзені, Бронг Истрге құяды. Сөйтіп Истр екі үлкен өзендерді қабылдайды. Солтүстіктегі омбриктер елінен солтүстікке ағатын карпис және екінші Альпис өзендері де Истрге құяды. Истр бүкіл Еуропа арқылы кельттер жерінен бастап кинеттерден кейін Еуропадағы батыс елдеріне дейін ағады. Истр бүкіл Еуропа арқылы өтіп, Скифияның шетіндегі теңізге құяды.

50. Аталған өзендер Истрге құятын болғандықтан, ол ең ірі өзен болып есептеледі. Дегенмен (егер екі өзенді салыстырсақ) Нілдің өз-өзінен суы мол. Шынында да Нілдің суын молайтатын ешқандай өзен оған құймайды екен. Истрдің қысы-жазы суы мол болуы себебі келесіде. Қыста өзен суы табиғи деңгейіне жетеді, себебі бұл кезде елде жаңбыр жиі жаумайды, есесіне қар көп жауады. Қыста жауған қалың қар жазда еріп, Истрге барады. Бұл еріген қар өзеннің суын молайтады, ал көп жауған жаңбыр да суын молайтады. Жазда жаңбыр көп болып, күнді тартса, соғұрлым Истрдің қысқа қарағанда жазда суы мол болады. Ол басқалай көбейсе, тепе-теңдік болады.

51. Сонымен Истр Скифияның бірінші өзені, одан кейін Тирас. Ол солтүстікте Скифия шекарасы невр еліндегі көлден бастау алады. Бұл өзеннің арнасында тирита аталатын эллиндер тұрады.

52. Үшінші өзен — Гипанис Скифиядан бастау алады. Ол да жабайы ақ аттар жайылатын үлкен көлден ағады. Бұл көл «Гипанис анасы» деп әділ аталады. Гипанис өзені көлден шыққанда, бес күндік жолда әлі тұщы болады, содан кейін төрт күндік жүзуде теңізге дейін суы ащы болады. Оған құятын бұлақтың суы аз болса да өзен суын ащы етеді. Бұл бұлақ скифтер мен ализондар шекарасында орналасқан. Бұлақ атауы да жердің атауы скифше Эксампия, ал эллин тілінде — Қасиетті жолдар. Аливандар жерінде Тирас пен Гипанис өте жақын ағады, содан кейін екі өзен екі жаққа кетіп, аралары алшақтайды.

53. Төртінші өзен — Борисфен — Истрден кейінгі ірі өзен. Менің ойымша, бұл өзен скиф өзендерінің ішінде ғана емес, египеттік Нілді есептемегенде, басқа да өзендер ішіндегі ең байы. Басқа өзендерге қарағанда, Борисфен өте пайдалы, жағасында керемет мал жайлаулары жатыр, ең жақсы балықтар бар, суы ішкенде дәмді және таза. Борисфен жағасындағы егіндік жерлер де керемет, шөбі бітік өскен. Борисфеннің бастауында көп тұз жиналады. Өзенде сүйексіз «антакеи» деп аталатын балықтар, басқа да жәндіктер бар. Солтүстікте Борисфеннің қырық күндік ағысы теңізден герр жеріне дейін белгілі. Бірақ бұл өзеннен ары солтүстікке қарай қандай халықтар арқылы өтетінін ешкім білмейді. Отырғылықты скиф жеріне дейін елсіз даламен өтетін болуы керек. Скифтер өзеннің жағасындағы он күндік жерлерге орналасқан. Бұл — Нілден кейінгі бастауын қайдан алатынын айта алмайтын өзен. Теңіз жанында Борисфен дүлей өзенге айналады. Мұнда оған Гипанис қосылады. Танап сияқты жер осы екі өзен ортасында Гиполай бұғазы деп аталады. Онда Деметрдің ғибадатханасы салынған. Ғибадатханаға қарсыдағы Гипанис жағасында борисфениттер мекендейді.

54. Бұл өзендер туралы мәліметіміз осы. Одан кейін Пантикап деп аталатын өзен бар. Ол да солтүстіктегі көлден ағады. Осы өзен мен Борисфен арасында жер өндеуші скифтер мекендейді. Пантикап Гилея арқылы ағып Борисфенмен қосылады.

55. Алтыншы өзен — Гипакирис көлден бастау алып, жер өңдеуші скифтер арқылы өтіп, оң жағында Ахиллес тұрағын қалдырып, Каркинитида қаласының түбіндегі теңізге құяды.

56. Тағы да жетінші өзен — Герр Борисфеннің ағысы белгісіз жерінен бастау алады. Осы жерден арналарға бөлінеді, атауын жергілікті жерге байланысты алған. Бұл өзен теңізге қарай көшпенді және патшалық скифтер арасында шекара жасап ағады да, Гипакириске құяды.

57. Сонымен сегізінші өзен — Танаис. Ол жоғарыдан кішкене көлден бастау алып ағады да, Меотид деп аталатын үлкен көлге құяды (ол патшалық скифтерді савроматтардан бөліп жатыр). Танаиске екінші Сиргис деп аталатын өзен құяды.

58. Скифияны суландыратын ірі өзендер осы. Скиф жерінде өсетін шөптер, басқа шөптерге қарағанда, мал өтін жарады. Малды сойғанда мұны көруге болады.

59. Сонымен өмірге қажеттінің бәрі скифтерде бар. Скиф салты мынадай. Скифтер келесі құдайларға табынады. Ең алдымен, Гестияға, одан кейін Зевс және Геяға (Гея, олардың ойынша, Зевстің жұбайы), солардан кейін Аполлон мен Аспан Афродитасын, Геракл мен Аресті піp тұтады. Бұл құдайларды барлық скифтер мойындайды, ал патшалық скифтер тағы Посейдонға да құрбандық шалады. Скиф тілінде Гестияны Табити, Зевсті (менің ойымша, дұрыс) — Папа, Геяны — Апи, Аполлонды — Гойтосир, аспан Афродитасын — Аргимпаса, Посейдонды ─ Фагимасад деп атайды. Скифтер Арестен басқа құдайларына мүсін, мехрап, ғибадатхана салмайды. Олар оған сондай құрылыс салады.

60. Құрбандық шалу барлық құдайларға және тойлау оларда бірдей, оны мына жолдар арқылы жасайды: құрбандық малын аяғын байлап, солардың алдына қояды. Құрбандық шалушы артында тұрып, жіпті тартып, құрбандықты жерге құлатады. Мал құлап бара жатқанда, абыз құрбандық арналған құдайдың атын атайды. Содан кейін ол малдың мойнына арқан салып, ағашпен бұрап, тұншықтырады. Ол кезде от жақпайды, арнауды бастамайды. Құрбандықты тұншыққаннан кейін сойып, етті пісіре бастайды.

61. Скифияда орман аз болғандықтан, скифтер ет пісіру үшін мынаны ойлап тапқан. Құрбандық малының терісін сыпырып, сүйегін етінен арылтады, содан кейін өздері жасаған қазанға салады. Бұл қазандар лесбосстық шарап араластыратын ыдысқа ұқсас, бірақ кішірек. Етті қазанға салып, от жағады, сөйтіп пісіреді. Егер қазандары жоқ болса, етті мал терісіне салып, астына от жағып, пісіреді. Сөйтіп, бұқа басқа құрбандық малдары сияқты өзін-өзі пісіреді. Ет піскеннен кейін, құрбандық шалушы еттің бір бөлігін құдай атын атап, жерге лақтырады. Құрбандыққа басқа да үй жануарларын, әсіресе жылқыны шалады.

62. Осылай олар малдарды құдайларға құрбандыққа шалады. Ареске келесі жолдармен құрбандық шалады. Скифтің әр жерінде Ареске арнап қасиетті жер орнатылған: ені мен ұзындығы 3 километрге созылған биік емес ағашты бірін үстіне бірін орналастырады. Төбесінде төртбұрышты алаң бар, үш жағы жабық та, бір жағында кіретін жер бар. Ауа райынан бұл құрылыс топыраққа кіріп барады, сондықтан мұнда жыл сайын жүз елу арба ағаш әкеледі. Мұндай төбешіктің үстінде көне темір қылыш бар, бұл — Арестің мүсіні. Осы қылышқа жыл сайын жылқыны, ірі қара малды басқа құдайларға қарағанда, көбірек құрбандыққа шалады. Әр жүз тұтқыннан бір адамды құрбандыққа шалады, бірақ малды сойғандай емес, басқаша. Тұтқынның басына шарап құяды, ыдыстың үстіне бауыздалады. Содан кейін қанын алып қылышқа құяды. Қанды жоғарыға апарғанда, төменде келесі ғұрып жасалады: бауыздалған құрбандықтың оң қолын иығынан шабады да аспанға лақтырады, содан басқа құрбандық малдарын сояды да, салтты аяқтап кетеді. Шабылған қол түскен жерінде, денесі басқа жерде қалады.

63. Скифтердің құрбандық шалу салты осындай. Шошқаларды олар құрбандыққа шалмайды, тіптен оларды өз елдерінде асырағылары да келмейді.

64. Скифтердің әскери салттары келесідей. Скиф бірінші жауын өлтіргенде, оның қанын ішеді. Соғыста өлтірген жауларының басын патшасына әкеледі. Жаудың басын әкелгендер ғана олжадан өз үлесін ала алады. Бас терісін былай сыпырады: құлақ тұсынан басынан кеседі, содан кейін шашынан ұстап, басты терісінен сілкілеп сыпырады. Содан кейін теріні өгіз қабырғасымен етінен тазартады да, қолымен бүктейді. Скиф жауынгері өңделген теріні сүлгі ретінде қолданады, ат жүгеніне байлап, мақтан тұтады. Кімнің осындай сүлгісі көп болса, сол ержүрек болып саналады. Кейбіреулері сыпырылған теріден ешкі терісіндей тігіп, жадағай жасайды. Басқалары жаудың оң қолының терісін тырнағымен сауыттарына қапшық жасайды. Шынында да адам терісі қалың және басқаларына қарағанда жалтыр болады. Скифтердің көбісі жауының терісін түгелімен сыпырып, тақтайға кигізіп, атына өңгеріп жүреді.

65. Скифтердің әскери салттары осы. Жаудың бастарына (барлығының емес, тек ең жек көретінін) былай жасайды. Қасынан бас сүйегін кесіп алып, тазартады. Кедей бассүйекті тек сыртынан шикілей өңделген бұқа терісімен өңдеп, солай пайдаланады. Ал байлары өңделген терімен қаптап, оны алтындап, тостаған ретінде пайдаланады. Скифтер туыстарының бас сүйегімен де осылай жасайды (егер олар ұрсысып қалып, патша соты бойынша жеңген біреуі). Қонақтарының алдына осы тостағаншаларды шығарып, мына туысы оның жауы болғанын, ал оны ол жеңгенін айтады. Скифтердің мұндай ісі мақтаныш саналады.

66. Әр билеуші жылына бір рет шарап құюға ыдыс дайындайды. Бұл ыдыстан тек жауын өлтіргендер ғана ішеді. Жауын өлтіре алмағандар, бұл ыдыстан шарап ішпей, масқара болғандар қатарында сыртта отырады. Скифтер үшін бұл өте ұят болып саналады. Қайта жауының көбін өлтіргендерге екі ыдыстан шарап әкеледі, олар оны сіміріп салады.

67. Скифтердің көріпкелдері көп. Тал шыбықтары арқылы олар бал ашады. Үлкен буманы әкеліп, жерге қояды. Содан кейін буманы шешеді де әр шыбықты қатар-қатар қояды, сөйтіп не болатынын айтады. Содан кейін бал ашушылар шыбықтарды қайта бір-бірлеп жинайды. Бал ашудың бұл тәсілі бабалардан қалған. Энарейлер — әйелтектес еркектер бал ашу өнерін Афродита сыйлаған деп айтады. Жуыну жөкесімен де ашады. Жуыну жөкені үш бөлікке бөліп, саусаққа орайды, содан кейін тарқатады да болашақты айтады.

68. Скиф патшасы ауырғанда, үш ең сыйлы көріпкелдерді шақыртуға бұйрық береді. Олар жоғарыда көрсетілген тәсілмен бал ашады. Болашақты былай айтады: тұрғындардың пәленшесі (деп аты атайды) патша үйінің құдайларына жалған ант берді (егер скифтер ерекше қасиетті ант бергілері келсе, патша үйінің құдайларымен салтанатты түрде ант береді). Жалған ант бергенді сол арада ұстайды да, патшаға алып келеді. Көріпкелдер құдайдан сұрағаннан кейін, оның патша үйінің құдайларына жалған ант бергенін, сондықтан патша ауырғанын анықтайды. Айыпталушы түсінбей, күнәсін мойындамайды. Егер мойындамаса, патша тағы екі есе көп көріпкелдерді шақыртады. Егер олар бал ашқаннан кейін, оның күнәсін тапса, онда оның басын шабады, ал оның дүние-мүлкін бірінші көріпкелдерге бөліп береді. Керісінше, айыпталушы ақталса, тағы да көріпкелдер шақырылады. Егер көріпкелдердің барлығы оны ақтаса, бірінші көріпкелдерді өлім жазасына бұйырады.

69. Көріпкелдерді келесі жолмен өлтіреді. Бұқаға жегілген арбаны отынмен толтырады. Қол-аяғы байланған көріпкелдерді отынның арасына тығады. Отынды жағады да, бұқаларды қорқытып, қуады. Көріпкелдермен бірге кейде бұқалар да өледі. Дегенмен отын жанып біткенде, бұқалар сәл күйіп, аман қалады. Аталған тәсілмен көріпкелдерді, жалған пайғамбар деп басқа да күнәсі үшін өртейді.Патша өлтірілгендердің балаларын да аямайды, ұлдарын да өлтіртеді. Қыздарына тиіспейді.

70. Скифтердің анттасып, достасуы былай жасалады. Үлкен лайдан жасалған тостағанға келісімге қатысушылардың қаны (ол үшін бізбен теседі немесе пышақпен сәл кеседі) араласқан шарапты құяды. Содан кейін тостағанға қылыш, оқ, айбалта мен найзаны салады. Осы ғұрыптан кейін ұзақ дуа оқиды, келісімге қатысушылар да, қадірлі адамдар да тостағаннан ішеді.

71. Патша қорғандары Геррада орналасқан (ол кезде Борисфенмен кеме жүретін). Скифтің патшасы өлгенде, үлкен төртбұрышты ор қазады. Орды дайындап, өлікті арбамен көтереді, балауызбен жабады, одан кейін өліктің асқазанын тіледі, оны тазалайды да үгітілген талқураймен, хош иістер мен анис (хош иісті май шығаратын өсімдік) дәнімен толтырады. Содан кейін асқазанын қайтадан тігіп, басқа тайпаға апарады. Патшаны апарған жердің тұрғындары, скиф патшасы сияқты жасайды. Олар өз құлақтарының ұшын кесіп, шашын дөңгелете кесіп, қолын дөңгелете тіліп, маңдайы мен мұрнын тырнап, оң қолын оқпен теседі. Содан кейін өлікті патшалықтың басқа жеріне арбамен апарады. Өлікті ең бірінші кімге алып келді солар алып жүреді. Барлық жерлерін аралап өткеннен кейін, ең қиырында жатқан тайпа Герраларға, патша молаларына алып барады. Онда сабан төсенішпен молаға өлікті түсіреді, екі жағынан жерге найза қадайды, үстінен тақтай төсеп, қамыспен жабады. Кең моланың бір жеріне алдын ала тұншықтырып өлтірілген тұтқын әйелін, шарап-шыны, аспазды, қосшыны, оққағарын, хабаршысын, аттарын, басқа үй жануарларының бірінші тумаларын, алтын тостағандарды көмеді (күміс пен мыстан жасалған ыдыстарды скифтер тіптен қолданбайды). Содан кейін бәрі моланы үлкен төбе етіп көмеді.

72. Бір жыл өткеннен кейін олар тағы да көму салтын жасайды: патша қызметшілерінің ең қабілеттілерін таңдап алады (олардың бәрі тұрғылықты скифтер, себебі патша кімге бұйырса, сол оған қызмет етеді, сатып алынған құлдары болмайды). Сонымен олар тағы қызметшілерден 50 адамды тұншықтырып өлтіреді (тағы ең әдемі аттарды), өліктердің ішек-қарындарын алып тастайды, тазалап, ішін кебекпен толтырады да, тігеді. Екі ағаш бағанаға дөңгелектің жартысын төмен қаратып, екінші жартысын басқа бағаналарға орнатады. Осылай олар көп ағаш бағаналар мен тоғынша орнатады, содан кейін аттарға бүкіл денесінен мойнына дейін өтетін дәу бағаналарды шаншып, тоғыншаларды көтереді. Алдыңғы тоғыншалар аттың иықтарын ұстап тұрса, артқылары іштерін тіреп тұрады. Аттың артқы жөне алдыңғы аяқтары төмен қарай жерге жеткізілмей асылады. Одан кейін аттарға жүген мен ауыздық салынады, жүгені тартылып, бағанаға байланады. Барлық 50 бозбала аттарға келесі тәсілмен отырғызылады: . әрқайсысының денесіне мойнына дейін бағана кіргізіледі. Денесінен шошайып тұрған бағананың ұшын аттың денесіне кіргізілген екінші бағанадағы тесікке салынады. Моланы қоршай аттыларды қалдырып, скифтер кетеді.

73. Скифтер өз патшаларын осылай көмеді. Басқа да скифтер өлгенде, жақын туыстары өлікті арбаға салып, достарына апарады. Достары қабылдап, шығарып салушыларды тамақтандырады, өлікке де тамақ әкелдіреді. Қарапайым адамдарды осылай 40 күн алып жүреді, содан кейін ғана көмеді. Көмгеннен кейін скифтерін өздерін келесі жолмен тазартады: бастарын тарап, жуады, денесін (монша буымен тазартады) былай тазартады: үш қада қағып, ұштарын бір-біріне иіктіреді, біріктіріп киізбен орап байлайды, содан кейін қымтап жабады да, киіз үйдің ортасына қызған тастың үстіне киізді тастайды.

74. Скиф жерінде кенеп өседі, зығырға ұқсас өсімдік, бірақ одан ірі және жуан. Мұнысымен кенеп зығырдан артық. Онда олар өсіреді, бірақ жабайы өсетіні де кездеседі. Фракиялықтар кенептен зығырдан тігілгенге ұқсас киім де тігеді, қайсысы кенептен, қайсысы зығырдан тігілгенін тіптен ажырату киын. Кім кенептен тігілген киімді көрмесе, зығырдан тігілген деп ойлайды.

75. Кенеп дәнін алып, скифтер киізге орап, қызған тасқа тастайды. Бұдан қатты түтін мен бу шығады, онымен ешқандай эллин бу моншасы салыстыруға да келмейді. Скифтер бұған рақаттанып, қатты айқайлайды. Бұл олардың моншасы орнына жүреді, себебі олар ешуақытта жуынбайды. Скиф әйелдері бұдыр тастың үстіне сауырағаш, самырсын және қара майды тастың үстіне тастап, су құяды. Алынған қоспамен бүкіл денесі мен бетін сылайды. Бұдан дене хош иістенеді, келесі күні жуып тастағанда денесі тазарып, жарқырап шығады.

76. Скифтер басқа халықтар сияқты жат елдің салтынан қашады, олар жат елдің тұрмақ, эллиндіктердің салтын ұстанбайды. Бұл Анахарсис пен Скилдің тағдырынан көрінеді. Анахарсис көп ел аралап, даналығын көрсеткен. Скиф еліне қайтар жолда Геллеспонт арқылы жүзіп өтіп, Кизикке тоқтауына тура келді. Кизикиялықтар тап сол кезде Құдай анасына салтанат өткізіп жатқан. Анахарсис Құдай әйелге мынадай ант берді: егер ол үйіне аман-есен оралса, кизикиялықтардан көрген салт бойынша құрбандық шалатынын, оған арнап той өткізетінін айтады. Скифияға оралып, Анахарсис жасырын Гилеяға (Ахиллес тоқтаған жердегі ну орманда жатқан жер) аттанады. Анахарсис сонда барып, құрбандықты толығымен Кизик салтымен шалады. Анахарсис құдай әйелдің суретін мойнына салып, барабан ұрады. Бір скиф мұны көріп, Савлий патшаға айтып барады. Патша өзі келіп, Анахарсистің ғұрыпты жасап жатқанын көріп, садақпен атып өлтіреді. Қазірдің өзінде Элладада болып, салтын үйренгені үшін Анахарсистің кім екенін білмейміз дейді. Тимның айтуы бойынша, Анахарсис Арапифтің қамқоршысы, скиф патшасы Иданфирстің көкесі, Гнурдың баласы, Ликтің немересі және Спаргапифтің шөбересі болған. Егер Анахарсистің патша әулетінен шыққаны рас болса, онда оны ағасы өлтірді. Иданфирс Савлийдің баласы, ал Савлий Анахарсисті өлтірген.

77. Пелопоннестіктерден мен басқаны да естігенмін. Элладаға эллиндерге оқуға Анахарсисті патша жібереді. Отанына оралған Анахарсис лакедемондықтардан басқа эллиндер бәрін біліп, ақылды болғылары келетінін патшаға айтады. Бірақ тек лакедемондықтармен ғана әңгімелесуге болады. Бұл әңгіме эллиндердің шығарғандары, Анахарсис мен жоғарыда айтып кеткендей өлтірілді.

78. Бұл адам жат елдің салтын қабылдағаны және эллиндермен әңгімелескені үшін өлтірілді. Көп жыл өткеннен кейін Ариапифтің ұлы Скил де осы тағдырды қайталаған. Скиф патшасы Ариапифтің Скилден басқа балалары болған. Ол скиф әйелінен емес, истриялық әйелінен туылған. Шешесі оны эллинше сөйлеп, жазуғаүйретті. Біраз уақыттан кейін Ариапифті айламен агафирстердің патшасы Спаргапиф өлтірген, патшалық мұра өлген әкесінің Опия есімді жесірі мен Скилге қалады. Ол скиф әйелі болатын, Ариапифтен Орик есімді ұлы қалды. Скифтерді билей отырып, Скил халқының өмір салтын ұнатпайтын. Тәрбиесіне қарай патша эллин дәстүрімен, мысалы, былай жасайтын: Борисфендер қаласына әскерімен шыққанда (борисфендіктер өздерін милетяндық деп атайтын), нөкерлерін қала қақпасында қалдыратын да, қақпаны жаптыратын. Содан кейін Скил скиф киімін тастап, эллин киімін киетін. Сол киімімен патша оққағарсыз, басқа да нөкерсіз базар аралайтын (скифтіктер бұл киімін көріп қоймас үшін, қақпаны қарауылдайтын). Патша тек эллин киімін киіп қоймай, эллин ғұрпын да жасайтын. Ай, тіпті одан да көп уақытқа қалада қалып, қайта скиф киімін киіп, қаладан кайтатын. Мұндай келулері бірнеше рет қайталанған, Скил тіптен Борисфенде үй салдырған, онда жергілікті халықтан алған әйелін отырғызған.

79. Дегенмен Скилді қайғылы тағдыр күтіп тұрған еді. Патша Дионис Вакхтың қабылдау құпиясын білгісі келді. Құпияны ашар кезде, жоғарыдан белгі келді. Борисфендер қаласында патшаның керемет сарайы болатын. Айнала ақ мрамордан жасалған сфинкстер мен грифондар мүсіні болатын. Осы сарайға құдай найзағай түсіріп, барлығы жанып кетті. Сонда да Скил қабылдау рәсімін жасады. Скифтер эллиндердің вакхикалық рәсімдерін сөгетін. Олардың айтуы бойынша, адамдарды ақылынан адастыратын құдай жоқ. Патша Вакх құпиясын қабылдағанда, бір борисфенд скифтерге күліп, мынаны айтады: «Скифтер сендер біздің Вакхқа кызмет еткенімізге және құдай рақатына бөленгенімізге күлесің деп. Ал енді сендердің патшаларың осы құдайға бағынышты: ол Вакх рәсімдерін орындап қана қоймай, , ақылынан да адасуда. Егер сендер маған сенбесеңдер, еріңдер соңымнан, мен көрсетейін!». Скиф басшылары борисфеннің соңынан ереді. Ол жасырын қала қабырғасына шығарып, мұнараға отырғызады. Вакхант тобырымен өтіп бара жатқан, есі ауысқан Скилді көргенде, скифтер қатты састы. Мұнарадан түсіп, барлық әскеріне көргенін айтты.

80. Осыдан кейін Скил үйіне оралып қайтқанда, скифтер көтеріліс бастап, Терей қызының ұлы Октамасадты патша етіп сайлайды. Скил көтерілістің себебін білгенде Фракияға қашады. Октамасад бұны естіп фракиялықтарға қарсы жорыққа шығады. Истрде оларға фракиялықтар кездеседі. Әскерлер шабуылға шығайын деп жатқанда, Ситалк Октамасодқа келесі хабарды айтады: «Біз неге соғысамыз? Сен менің әпкемнің ұлысың ғой, сенің қолында менің ағам. Оны маған бер, мен саған Скилді беремін, әскерімізді босқа қырмайық!». Мұны Ситалк хабаршы арқылы жеткізеді. Октамасадқа шынымен Ситалктың ағасы жасырынған, Октамасад ұсынысты қабылдап, шешесі жағынан көкесін беріп, орнына Скилді айырбастайды. Ситалк ағасын алып, әскерімен кетіп қалады, Октамасад та сол жерде Скилдің басын шаптырады. Скифтер осылай салттарын сақтайды, жат елдің салтын қабылдағандарды осылай жазалайды.

81. Скиф халқының санын мен нақты айта алмаймын, себебі мен бұл туралы әр түрлі мәлімет алдым. Шынында да бір мәлімет бойынша, скифтер өте коп, екіншісі бойынша, түпкілікті скифтер өте аз. Жергілікті халық маған мынаны көрсеткен: Борисфен және Гипанис өзендерінің арасында Эксампей деген жер бар. Мен ол туралы, ащы сулы бұлағы туралы бірнеше рет айтып кеткен болатынмын, ол Гипаниске құйып, оның суын ішуге жарамсыз ететін. Бұл жерде мыс ыдыс бар, шарап араластыруға арналған ыдыстан үлкен, Клеомброттың ұлы Павсаний құдайларға арнап, Понтқа кіре беріске қойдырған. Бұл ыдысты көрмеген адамға суреттеп беремін: оған еркін 600 амфора сиып кетеді, бұл скиф ыдысының қалыңдығы алты саусақ. Жергілікті халықтың айтуы бойынша, оқ ұшынан жасалған. Ариант есімді скиф патшасы скиф санын білгісі келеді. Ол үшін ол барлық скифтерге оқ ұшын алдыртады, кім әкелмесе, өлтіретінін айтып қорқытады. Сонда скифтер соншалықты көп оқ ұшын алып келеді, патша өзіне ескерткіш жасамақ болады: оқ ұштарынан мыс ыдыс жасатып, Эксампейге қоюға бұйрық береді. Скиф саны туралы осындай мәлімет алдым.

82. Ірі өзендерден басқа бұл елде қызығатын еш нәрсе жоқ. Дегенмен ірі өзендер мен жазық жерлерден басқа, бір ғажайыпты айтайын. Жергілікті халық Тирас өзенінің жанындағы құздағы Геракл табанының ізін көрсетеді, ол адам аяғына ұқсас 2 шынтақтай ұзындықта. Алдында айтқаныма көшейін.

83. Дарий скифтерге қарсы жорыққа дайындалып жатқан, өзіне бағынышты халықтарға хабар жібереді. Біреулеріне әскер шығаруға, екіншілеріне кеме даярлауға, үшіншілеріне Фракиялық Боспор арқылы көпір соғуға бұйрық береді. Гистасптың ұлы, патша ағасы Артабан патшаны жорыққа шығу райынан скиф елін ала алмайтынын айтып, қайтуына үгіттейді. Артабан патшаны ақылды кеңес айтып, райынан қайтара алмайды. Дарий жорыққа дайындықтың бәрін жасап, сустан шықты.

84. Үш ұлы бар парсы Эобаз жорыққа шығуы керек еді, ол ең болмаса бір ұлын қалдыруын өтінеді. Патша досы ретінде және сыпайы сұрағаны үшін үш ұлын да қалдыратынын айтады. Эобаз балалары жорықтан босайтынына қуанып кетеді. Дарий қызметшілеріне үш ұлын да өлтіруге бұйырады. Олар өлтіріліп, сонда қалады.

85. Дарий Сустан шығып, көпір салынған Калхедон облысындағы Боспорға жетеді. Кемеге отырып, патша Кианей құзына жүзіп кетеді (бұл құздар, эллиндердің айтуы бойынша, бұрын «қозғалатын» болған). Онда бұғазда отырып, Дарий Понтты көріп отырады. Шынында да бұл теңізге сүйсінуге болады, себебі Понт ең керемет теңіз. Оның ұзындығы 11 100 километр, ал ені 3300 километр. Теңіздің құятын жерінің ені 4 километр, ұзындығы немесе көпір салынған бұғаз (Боспор деп аталатын) 120 километр. Боспор Пропонтидаға дейін созылып жатыр. Пропонтида (ені 500 километр, ұзындығы 1400 километр) Геллеспонтқа құяды, ең тар жеріндегі оның ені 7 километр, ал ұзындығы 400 километр. Геллеспонт Эгей теңізі деп аталатын теңізге құяды.

86. Ол теңіздерді мен былай өлшедім: жаздың күні кеме 70 000 метр жүзсе, түнде — 60 000. Понттың екі аузы да Фасиске дейін 9 күндік теңіз жолы және үш түн. Бұл 1110 000 метрді немесе 11100 километрді құрайды. Понттың ені кең синд елінен Фемискирге дейін Фермодонт өзенінде 3 күн және 2 түн жүзу, бұл 300 000 метр немесе 3300 километрді құрайды. Мен осылай Понтты, Боспорды және Геллеспонтты өлшедім және ол мен айтқандай. Бұл Понтқа тағы көлемі жағынан бұдан кішірек көл құяды. Ол Меотида және Понттың анасы деп аталады.

87. Понтты қарап болған соң Дарий көпірге қайтты, оны соққан самостық Мандрокл болған. Боспорды қарап болып, патша жағаға мрамордан екі бағана тұрғызуға және біреуіне ассириялық жазумен, екіншісіне эллин жазуымен өзі басқарып келе жатқан барлық халықтардың атауларын жазуға бұйырады. Жаяу және атты әскер саны 700 000 адам. Кемелер 600 болды. Кейіннен византиялықтар бағаналарды өз қаласына әкеліп, Орфосия Артемида мехрапын салуға қолданады. Тек бір тасты кесек Византиядағы Дионистің ғибадатханасында қалды, онда ассирия жазулары болды. Дарий көпір соғуға бұйрық берген Боспордағы жер Византия мен Боспорға кіре берістегі ғибадатхана арасында жатыр.

88. Дарий көпірге ырза болды да самостық Мандроклға көптеген сыйлық берді. Бұл байлықтың бір бөлігіне Мандрокл Боспор көпірі құрылысының суретін салдырады, жағадағы тақта отырған Дарий және Боспордан өтіп жатқан әскері бейнеленген. Бұл суретті Мандрокл Самостағы Гера ғибадатханасына келесі жазумен арнады:

Көп балықты Боспор арқылы көпір салып, мен, Мандрокл

Осы көпір туралы ескерткішті Гераға арнадым.

Самостықтарға атақты алып, өзіме тек тәжді алдым.

Патша еркін орындап, Дарийға жақтым мен.

89. Осындай ескерткіш қалдырды көпір салушы. Дарий Мандроклға сый беріп, Еуропаға өте бастады. Иондықтарға Понтқа Истр арнасына дейін жүзуге, содан кейін Истрге жеткеннен соң, өзен арқылы көпір салып, оны күтулеріне бұйрық берді. Кианеи арқылы флот өтіп, Истрге бағытын бұрады. Содан кейін теңізден екі күн жүзіп, өзенмен жоғары көтеріліп, теңізшілер Истр екіге бөлінетін арнасында көпір салуға кіріседі. Дарий Боспордан көпірмен, Фракия арқылы өтіп, Теар өзенінің бастауына жетеді, ол жерде үш күн тұрады.

90. Көрші елдердің айтулары бойынша, Теар — керемет өзен, басқа да емдік қасиетін есептемегенде, ол қышыманы емдейді. Бұл өзеннің 38 бастауы бар: біреулері — ыстық, екіншілері — салқын, бірақ барлығы бір құздан ағады. Бұл бастаулар Перфиндегі Герей қаласынан және Евксин Понтының Аполониясынан екі күндік жерде жатыр. Бұл Теар Контадесд, Контадесд Агрианға, Агриан — Гебрге, Гебр — Энос қаласы жанындағы теңізге құяды.

91. Дарий бұл өзенге келіп, жағасына тоқтайды. Өзенге қуанып, патша мұнда да мынадай жазуы бар бағана тұрғызуға бұйрық береді: «Теар бастаулары ең керемет су береді. Скифтерге жорыққа шығып, ең беделді және ең керемет адам — парсылар және барлық азиялықтар патшасы Гистасптың баласы Дарий келді».

92. Осы жерден Дарий ары қарай жүрді де, одристер жері арқылы ағатын Артеск өзеніне жетеді. Өзенге келіп патша мынаны жасады. Орынды көрсетіп, жанына өткенде әр жауынгеріне тас қоюды бұйырады. Әскерлері патшаның бұйрығын орындағаннан кейін, Дарий тасты үйіндіні қалдырып, ары қарай жүрді.

93. Истрге жетпей жатып, Дарий өздерін өлмейтін санайтын геттерді бағындырды. Өздерін скирмиад және нипсея деп атайтын Сальмидестік және Аполлонидан солтүстігіндегі Месамбриялық Фракиялықтар Дарийге соғыссыз-ақ берілді.Дегенмен фракиялықтар ішіндегі өте өжет және әділ геттер патшаға қарулы қарсыластық көрсетті, бірақ жеңіліп қалды.

94. Геттердің өлмейтін сеніміне келсек, оның жайы мынада. Олардың ойынша, олар өлмейді, бірақ өлгендері Салмоксис құдайына кетеді. Әр бес жыл сайын геттер Салмоксиске жеребе бойынша таңдап алынған хабаршыны жібереді, ол барып қажеттілерін құдайға жеткізуі керек. Олар хабаршыны былай жібереді. Қатар құрып тұрып, лақтыратын найзаны алып, қалғандары хабаршыны аспанға лақтырады, ол найзаға келіп түседі. Егер ол найзаға шаншылып өлсе, құдайдың жарылқағаны, өлмесе, хабаршыны айыптайды. Оның орнына басқа адамды жібереді. Тірі кезінде оған тілектерін айтады. Бұл фракиялық тайпа күн күркіреп, найзағай жарқылдағанда, аспанға найзаларын атып, құдайды қорқытады, себебі олар өз құдайларынан басқасын мойындамайды.

95. Геллеспонт пен Понтта тұратын эллиндерден естігенім бойынша, Салиоксис адам болған, Самостагы Мнесархтың ұлы Пифагордың құлы болған. Еркіндік алғаннан кейін көп байлыққа ие болып, отанына қайтады. Фракиялықтар кедей және топас болатын. Салмоксис фракиялықтарға қарағанда тәуір ион өмір салтымен танысқан, себебі ол эллиннің ұлы данасы Пифагормен араласқан. Салмоксис еркектерге арнап ас үйін салдырады да, қаланың қадірлі адамдарын шақырады. Сол кезде ол өзінің де басқаларының да өлмейтінін айтып, басқа рақат өмірге көшетінін айтады. Сол сөздерді айтып, аспен сыйлап, ол өзіне жер асты үйін салдырады. Ол дайын болған кезде Салмоксис фракиялықтар арасынан жоғалып кетеді де жер астына түсіп, онда үш жыл тұрады.Фракиялықтар оны сағынып, жылайды. Төртінші жылы Салмоксис тағы да фракиялықтарға келеді, солай олар оның ілімін қабылдайды.

96. Фракиялықтардың айтуы бойынша, Салмоксис осылай жасаған. Мен болсам мұны жоққа шығармаймын, бірақ сенбеймін. Салмоксис, менің ойымша, Пифагордан бұрын өмір сүрген. Салмоксис жергілікті халықтың құдайы болды ма, адам болды ма, енді сөз етпейміз.

97. Геттердің сенімі парсылар бағындырғанға дейін осындай болатын, парсылар жорығын жалғастырып, қалғандарымен қосылуы керек болатын. Дарий құрлық әскерімен Истрге келеді. Барлық әскерін өзеннен өткізгеннен кейін, ол иондарға көпірді, кемені және арбаны құртып, соңынан құрлықпен еріңдер деп бұйырады. Патшаның айтқанын орындап, көпірді құртайын дейді. Митилендердің стратегі, Эрксандрдың ұлы Кой алдымен патшадан кеңесті тыңдайтынын сұрап алып, мынаны айтады: «Патша! Сен жыртылған жері, қаласы жоқ елге жорыққа келе жатырсың ғой. Осы көпірді қалдырып, оны салғандарға күзеттір. Бәрі жақсы болса, біз скифтерді табамыз, біз кері шегіне алатын боламыз. Егер біз оларды таппасақ, онда кері жолымыз дайын тұрады. Мен скифтерден жеңілеміз деп қорықпаймын, біз оларды таппай адасып өлеміз бе деп қорқамын. Мүмкін мұны өзі осы жерде қалғысы келіп тұр деп айтар. Қайта мен сенімен барғым келеді, мұнда қалғым келмейді». Дарий кеңесті тыңдап болып, мынаны жауап ретінде айтады: «Лесбостық достым, мен отаныма аман-есен оралғаннан кейін маған кел, мен саған кеңесің үшін сый тартамын».

98. Осыны айтқаннан кейін Дарий 60 бау байлатады. Иондық тирандарды жинап алып, мынаны айтады: «Иондықтар, көпір туралы алдыңғы бұйрығымды орындаудың қажеті жоқ. Мына бауды алып, скифтерге қарсы шыққанымды көргенде, бір баудан күн сайын шешіп отырыңдар. Егер мен осы уақытқа дейін қайтпасам, ал бауда көрсетілген күндер өтсе, отанға оралыңдар. Мен шешімді өзгерткендіктен, көпірді қорғаңдар. Сендер маған үлкен қызмет көрсетесіңдер». Осыны айтып, Дарий әскерімен ары қарай жүріп кетті.

99. Фракия одан ары Скифия теңізге қарай жатыр. Скифия Фракиядан кейін теңіз бұғаз жасайтын және Истр теңізге құятын жерінен басталады. Мен қазір жағалауын — оның ұзындығын анықтау үшін Истрден бастап, Скифияны суреттеймін. Бұл бұрынғы Скифия, ол Истр аузынан басталып, каркинитида атты қалаға дейін оңтүстікке созылып жатыр. Бұл жерден теңізге дейін созылған таулар жатыр. Ол Понтқа тіреледі, онда тавр деп аталатын тайпа Херсонес Скалистыйға дейін мекендейді. Бұл Херсонес шығысында теңізге тіреледі. Аттикадай Скиф жерінің екіден төрт бөлігі теңізбен қоршалған (оңтүстігі мен шығысында). Аттикаға ұқсас скиф жерінде афиналықтар емес басқа тайпа теңізден ары жатқан, яғни Форикадан Анафлиста ауылына дейінгі кеңістіктегі Суний шығанағын мекендегендей таврлар тұрады. Аттиканың бұл шығанағы жанына жүзіп өтпегендерге басқа мысал келтіремін. Брентесия бұғазынан Тарантаға дейінгі жерден бөлініп, жартылай аралда иапигилер тұрғандай Скифияның бұл бөлігінде таврлар тұрады. Бұл елдерден басқа Таврияға ұқсас бірнеше елдерді атар едім.

100. Таврлардан ары теңіз жағалауының шығысында, ал жартысы Киммерия Боспорының батысында және Меотид көлінен бастап осы көлге құятын Танаис өзеніне дейін тағы да скифтер тұрады. Материк ішіне еніп жатқан Скифияның солтүстік бөлігі Истрден жоғары агафирстармен, содан кейін неврлермен, андрофагтармен, меланхлендермен шектесіп жатыр.

101. Скифияны екі жағы теңізге тірелетін төртбұрышқа теңесек, елдің ішіне қарай созылып жатқан сызық ені мен ұзындығы бойынша теңіз сызығына сай келеді. Истрден Борисфенге дейінгі арналар 10 күндік, ал Борисфеннен меотид өзеніне дейін 10 күн және теңізден скифтерден жоғары тұратын меланхлендер еліне дейін 20 күн. Күндізгі жүрісті мен 200 километрге теңеймін. Сөйтіп Скифияның (төртбұрыштың) көлденең жақтары 40 000 километрді, ал материк ішіне қарай тігінен сонша. Бұл жердің көлемі осы.

102. Кеңескеннен кейін скифтер тек өздері ғана Дарийды ашық ұрыста жеңе алмайтынын біледі де, көрші тайпаларға елшілерді жібереді. Олардың патшалары кеңес құрап, не істейміз деп ойлайды. Кеңесте таврлардың, неврлердің, андрофагтардың, меланхлендердің, гелондардың, будиндердің, савроматтардың патшалары болды.

103. Таврларда мынадай дәстүрлер бар: теңіз апатына ұшыраған теңізшілер мен ашық теңізде қолға түскен барлық эллиндерді Деваға арнап құрбандыққа шалады Алдымен олар таяқпен ұрып, әлсіретеді. Содан кейін құрбанның денесін жардан теңізге лақтырады, себебі қасиетті орын биік жарда орналасқан, ал басын бағанаға қағады. Басқалары таврлар басты құздан лақтырмай, жерге көмеді дейді. Олардың айтулары бойынша, құрбандық шалынатын құдай әйел — Агамемнон Ифигенийдің қызы. Тұтқынға түскен жауларының таврлар басын шауып, үйлеріне әкеледі де ұзын қадаға қағып, үйдің биік төбесіне шығарып қояды. Олардың айтулары бойынша, үй төбесіндегі бастар үй қарауылдары болып саналады. Таврлар қарақшылық және соғыспен күн көреді.

104. Агафирстер — ең нәзік жанды тайпа. Олар алтын әшекейлер тағады және бәрі бір-біріне аға-іні болып, қан төгіспес үшін бір-бірінің әйелдерін ала береді. Дәстүрлері негізінен фракиялықтардікіне ұқсас.

105. «Неврлердің салттары скифтердікіндей. Дарий жорығына дейін бір ұрпақ ауысқанға дейін олар мекендерін жылан қаптағандықтан, тастап кеткен. Себебі олардың жерлерінде ғана емес елсіз даладан да жыландар шабуыл жасады. Сондықтан да неврлер жерлерін тастап, будиндер жеріне қоныстанған. Бұл елдер сиқыршылар сияқты. Скифтер және олардың арасында тұратын эллиндер неврлердің кез келгені күніге қасқырға, біресе адам қалпына келеді дейді. Мен бұған, әрине, мың жерден ант-су ішсе де сенбеймін».

106. Барлық тайпалардың ішінде андрофагтар жабайы болып келеді. Олар соттың, заңның не екенін білмейді және көшіп жүреді. Киімі скифтердікіндей, бірақ тілдері ерекше. Олар — сол елдегі адам жегіштер.

107. Меланхлендердің барлығы қара киеді, сондықтан да оларды солай атайды. Салттары скифтердікіндей.

108. Будиндер — ең көп тайпа, олардың көздері ашық көк және жирен шашты. Олардың жерінде Гелон деген ағаш қала бар. Қаланың әр қабырғасының ұзындығы 30 километр. Қала қабырғасы биік және ағаштан жасалған. Үйлері де, ғибадатханалары да ағаштан соғылған. Себебі онда эллин құдайлары мүсіндерімен, мехраптарымен — барлығы ағаштан эллин үлгісі бойынша жасалған. Әр үш жылда будиндер Диониске арнап вахктық есінен тану өткізеді. Гелон тұрғындары—бұрыннан эллиндер. Сауда мекенінен қуылғаннан кейін олар будиндер арасында қоныстанған. Олар жартылай скиф, жартылай эллин тілінде сөйлейді дейді. Бірақ будиндерден гелондердің тілі де, салты да бөлек.

109. Будиндер — елдің түпкілікті тұрғындары, көшпенділер. Олар емен жаңғақтарымен қоректенетін жалғыз халық. Гелондер, керісінше, жер жыртып, бақ өсіреді және нан жейді. Бет пішіні мен түсіне қарай олар будиндерге ұқсамайды. Эллиндер будиндерді де гелондер деп атайды, бұл дұрыс емес. Жерлерін ну орман алып жатыр. Орман ішінде үлкен көл жатыр, айнала оны батпақ және тал қоршап жатыр. Бұл көлден сасық күзенді, құндызды, басқа төртбұрышты тұмсығы бар аңды аулайды. Бұл хайуандардың жүнімен будиндер тондарын қаптайды, ал құндыздардың жұмыртқаларын жатыр ауруына қарсы ем ретінде қолданады.

110. Савроматтар туралы мынаны айтады. Эллиндер амазонкалармен соғысады (скифтер амазонкаларды «эорпата» деп атайды, мұнда эллин тілінен аударғанда күйеуін өлтіруші: «эор» «күйеу» дегенді білдірсе, «пата» «өлтіруші» дегенді білдіреді). Фермодонт түбінде жеңістен кейін эллиндер үйлеріне үш кемемен амазонкаларды (қолға түскен тірілерін) алып, қайтып келе жатады. Ашық теңізде амазонкалар еркектерге шабуыл жасап, бәрін қырып тастайды. Бірақ амазонкалар кеме жүргізу ісін білмейтін. Еркектерді өлтіргеннен кейін олар жел айдауымен толқынмен жүзіп, соңында Меотид көліндегі Кремнге тоқтайды. Кремн еркін скиф жерінде жатыр. Мұнда амазонкалар кемеден жағаға шығып, жақын жерде тентірей бастайды. Содан кейін олар жылқы табынына кездесіп, ұстап алады. Осы аттарға мініп, скиф жерін тонай бастайды.

111. Скифтер ешнәрсе түсінбейді, себебі амазонкалардың тілі де, киімдері де оларға таныс емес. Скифтер олардың қайдан келгенін түсінбей, оларды жас жігіттер деп қабылдап, соғысады. Ұрыстан кейін бірнеше өлік скифтердің қолына түседі, сөйтіп олардың әйел екенін түсінеді.

Сонда скифтер әйелдерді өлтірмейтін болып шешеді кеңесте, қайта қанша амазонка болса, сонша жас жігіт жібереді. Бозбалалар амазонкалардың жанынан тұрақ жасап, олар не жасаса, соны жасамақ болулары керек. Егер олар шабуыл жасаса, соғыспай, қашулары керек-тін. Қуғандарын қойса, бозбалалар тұрақ жасаулары керек болатын. Скифтер амазонкалардан бала көрмек болып, осыны шешеді.

112. Скифтер жіберген бозбалалар бұйрықты орындай бастайды. Әйелдер бозбалалардың жауласып келмегендерін көргеннен кейін, оларға тиіспейді. Екі тұрақ күннен күнге жақындаса бастайды. Бозбалалар мен амазонкаларда қару мен жылқылардан басқа еш нәрсе болған жоқ, олар бірдей аң аулап, қарақшылық жасайды.

113. Түсте амазонкалар мынаны жасайды: бір-бірлеп, не екеуден қажеттерін өтеуге шығады. Скифтер мұны көріп, солай жасайды. Бозбалалардың біреуі жалғыз әйелмен кездескенде, ол оны қумай, қатынасқа түседі. Олар тілдерін түсінбейтіндіктен, сөйлесе алмайтын. Амазонка қолымен келесі күні осы жерге досымен келуін бозбалаға айтады, себебі ол да құрбысын ертіп келетін болады. Бозбала қайтып келіп, қалғандарға айтады. Келесі күні бозбала досымен сол жерге келсе, онда екі амазонка күтіп тұрады. Қалған бозбала мұны естігенде, қалған амазонкаларды да бағындырады.

114. Осыдан кейін екі тұрақ бірігіп, кім алғаш рет кіммен қатынасқа түссе, соны әйелдікке алды. Күйеулері әйелдерінің тілін үйрене алмайды, ал әйелдер олардың тілін меңгереді. Олар бір бірін түсіне бастағанда, еркектер амазонкаларға мынаны айтады: «Біздің ата-анамыз бар және мүлкіміз бар. Біз бұлай тұра алмаймыз, сондықтан халқымызбен бірге тұрғымыз келеді. Сендер ғана біздің әйелдеріміз боласыңдар, басқалары болмайды». Бұған амазонкалар мынаны жауап ретінде айтады: «Біз сендердің әйелдеріңмен тұра алмаймыз. Біздің салтымыз басқа: біз садақ атамыз, атпен шабамыз, керісінше, әйел ісіне біз үйренбегенбіз. Сендердің әйелдерің жоғарыда аталғанның бірде-біреуін істемейді, олар әйел ісімен айналысады, киізден шықпайды, аң ауламайды; ешқайда тіптен шықпайды. Сондықтан біз олармен мәмілеге келе алмаймыз. Егер сендер әділ болып, бізбен тұратын болсаңдар, мұраларыңды алып келіңдер, біз жеке тұрамыз».

115. Бозбалалар оларды тыңдап, солай жасайды: олар амазонкаларға мұрасын алып қайтып келеді. Сонда әйелдер оларға мынаны айтады: «Біз бұл елде тұратынымыздан шошимыз, себебі сендер біз үшін ата-аналарыңнан айрылдыңдар, біз елдеріңе көп қастандық істедік. Бізді әйелдікке алғыларың келсе, бұл елден кетіп, Танаистің арғы жағына өтіп тұрайық».

116. Бозбалалар бұған да келіседі. Олар Танаистен өтіп, Танаистен үш күн шығысқа қарай Меотид көлінен солтүстікке қарай жүреді. Қазір де тұрып жатқан орынға жетіп, қоныстанады. Содан бері савромат әйелдері өз салттарын сақтайды, еркектермен, тіпті оларсыз аңға шығады, жорыққа шығады, ерлердің киімін киеді.

117. Савроматтар скифше сөйлейді, бірақ истрлар нашар сөйлейді, себебі амазонкалар бұл тілді нашар игерген. Некеге отыру салты мынадай: жауды өлтірмейінше, қыз күйеуге шықпайды. Кейбіреулері салтты орындай алмағандықтан, кәрі қыз болып өледі.

118. Сонымен скиф елшілері жоғарыда аталған тайпалар патшаларының жиынына жетті. Олар парсы патшасының Боспордан көпір салып, екінші бөлік тайпаларының бәрін бағындырғанын айтады. Содан кейін патша фракиялықтарды бағындырып, Истр арқылы көпір салдырған. Енді ол бүкіл елді бағындырмақ болады. «Сендер сырт қалып, бәріміздің қырылмауымыз керек, — дейді елшілер. Жауға қарсы бірге шығайық. Егер сендер оны істемесеңдер, біз елімізден кетуге мәжбүр боламыз, не оларға бағынуымыз керек. Сендер келіспесеңдер, біз не істейміз? Сендерге бұдан жақсы болмайды. Парсы патшасы жорыққа бізге де, сендерге де қарсы шыққан. Бізді бағындырып, ол тоқтамайды, сендерді де бағындырады. Біз сендерге сөзіміздің растығына дәлел келтіреміз. Егер парсы патшасы бізден ғана өшін алса, басқа халықтарға тиіспес еді. Онда бәріне оның скифтерге қарсы шыққаны түсінікті болар еді. Патша біздің материкке өтісімен, жолындағы барлық халықтарды бағындырған. Барлық фракия тайпалары, соның ішінде бізге көршілес отырған гет тайпасы да оның қолында».

119. Скифтердің осы мәліметінен кейін, тайпа патшалары кеңесе бастайды. Қатысушылар пікірі екіге бөлінді: геон, будин, савромат патшалары келісімге келіп, скифтерге көмек бермек болады. Агафирс, невр, андрофаг, меланхлен және тавр патшалары скифтерге мынадай жауап берді: «Егер парсыларға шабуыл жасамағандарыңда, соғыс басталмас еді, онда әділ сендер жақта болғандықтан, біз көмектесер едік. Дегенмен сендер біздің көмегімізсіз-ақ парсыға шабуыл жасап, басып алдыңдар, парсылар сендерге соны көрсетпек. Біз ол кезде бірінші болып оларды ренжіткен жоқпыз, бұл жолы да солай болады. Егер парсылар біздің елімізге шабуыл жасаса, біз қарсы тұрамыз. Біздің ойымызша, парсылар бізге емес, сендерге қарсы жорыққа шыққан».

120. Мұндай жауап алған скифтер, парсылармен ашық соғысқа шықпайтын болып шешеді. Скифтер малдарын алып, құдықтарды, бұлақтарды жауып, шөпті кұртып, ақырындап кейін шегіне береді. Әскерін олар екіге бөлді. Скопасис патша басшылығындағы бірінші отрядқа савроматтар қосылады. Парсылар шабуыл жасағанда бұл отряд Меотид көлі бойымен тура Танаис өзеніне қарай шегінулері керек болатын. Егер парсылар кері шегінсе, шабуыл жасаулары керек болатын. Бұл әскер скиф патшалығының үштен бір бөлігінің бірінші бөлігі болатын, олар көрсетілген бағытпен жүрулері керек болатын. Патшалықтың басқа екі бөлігі — Иданфирс басшылығымен ұлы патшалық және Таксис патша басшылығымен үшіншісі бірігіп, гелондар мен будиндермен бірге парсылардан бір күндік жерде шегініп отырулары керек болатын. Ең алдымен одақтасудан бас тартқан тайпалар жеріне соғысқа қатыстыру үшін парсыларды апару керек болатын. Егер олар өз еріктерімен парсыларға қарсы соғысқа шықпаса, оларды мәжбүр етпек болады. Осыдан кейін өз жерлеріне барып, мүмкіндік болса, парсыларға шабуыл жасамақ болады.

121. Осындай шешім қабылдап, скифтер ең жақсы атты садақшылар отрядын алға жіберіп, Дарий әскеріне қарсы шығады. Әйелдер мен балаларды киіз үйлерімен, асқа қажетті малдан басқасын солтүстікке жіберді.

122. Содан кейін жүк арба алға жылжыды. Скифтердің басты отряды Истрден үш күндік жерде парсылармен кездесті. Скифтер парсылардан бір күндік жерге кетіп, барлық өсімдіктерді құртып, тұрақ құрады. Парсылар скиф аттыларын көргенде, кейін шегініп отырған жаудың соңынан қуады. Содан кейін парсылар скифтердің бір отрядына шабуыл жасап, шығысқа Танаис өзеніне қарай қуады. Скифтер Танаистан өтіп, олардың соңынан парсылар өтіп, савроматтар жерінен будиндер жеріне дейін қашады.

123. Парсылар Скифия жэне Савроматия арқылы жүргенде жерлерін тонай алмады, себебі онда түк жоқ болатын. Будиндер жеріне өтіп, парсылар ағаш қабырғамен қоршалған қалаға жетеді. Будиндер қашып, қала бос қалған, парсылар қаланы өртеп жібереді. Содан кейін парсылар қашқандардың соңына тағы түседі, бұл елден өтіп елсіз далаға жетеді. Бұл далада ешкім тұрмайтын, ол будиндердің солтүстігінде жеті жолға созылып жатыр. Бұл даланың солтүстігінде фиссагеттер тұрады. Олардың жерінде меот аймағы арқылы Меотид көліне құятын төрт үлкен өзен ағатын. Бұл өзендердің атаулары: Лик, Оар, Танаис және Сиргис.

124. Сахарға жетіп Дарий әскерімен Оар өзенінің жағасына тұрақ кұрады. Содан кейін патша арасы 60 километр бекініс салдырады. Бұл бекіністердің қалдықтары қазір де сақталған. Патша осы құрылыспен айналысып жатқанда, скифтер солтүстігінен айналып өтіп, Скифияға оралады. Скифтер кенеттен жоғалып кеткендіктен, Дарий құрылысты тоқтатады, скифтер көрінбеген соң, әскерін батысқа бұрады. Патша алдында барлық скиф әскері және олар батысқа қашты деп ойлайды.

125. Дарий әскерімен тез жүріп, Скифияға жетіп, онда скифтердің екі әскерімен кездеседі. Патша жауларымен кездесіп, соңынан қуады, скифтер бір күндік жерде алдында жүріп отырады. Дарий өз жорығын тоқтатпағандықтан, скифтер жоспарларына сай көмек бермеген тайпалардың жеріне қарай кейін шегініп отырады, бұл жолы — меланхлендер еліне. Парсылар мен скифтердің елге келуі меланхлендері шошытты. Содан кейін скифтер жауды андрофагтар еліне арбайды. Оларды да қорқытып, неврлер еліне шегінеді. Содан кейін неврлерді шошытып, агафирстер еліне шегінеді. Агафирстер көршілерінің скифтерден қашқанын көріп, олар еліне енбей тұрып, хабаршы жібереді. Агафирстер скифтерге еліне кірсе, олармен кескілесе соғысатынын айтады. Содан кейін агафирстер әскерімен қарсылық көрсету үшін шекараға келеді. Меланхлен, андрофаг, неврлер парсылар мен скифтерге қарсылық көрсете алмады. Өздерінің айтқандарын ұмытып, солтүстік елсізге қашып кетті. Скифтер агафирстердің жеріне қарсылық көрсететін болғандықтан, бармай, парсыларды өз еліне невр жері арқылы қарай арбайды.

126. Соғыс созылып, аяғы көрінбегендіктен, Дарий скиф патшасы Иданфирске аттыны мынадай бұйрықпен жібереді: «Ақымақ, сенің таңдауың болса да, неге қаша бересің? Егер күшің менімен соғысуға жетсе, тоқта, менімен ашық соғыс. Егер әлім жетпейді десең, қашуыңды тоқтатып, әміршіңе жер мен суыңды сыйла да, келісімге кел».

128. Бұл сөзге Иданфирс патша мынаны айтады: «Менің жағдайым осы, патша! Мен бұрын да біреуден қорқып қашқан емеспін, сенен де қорқып қашпаймын. Қазір де бейбітшілік кезіндегі әдісімді істеп жатырмын. Сенімен неге соғыспағанымды, қазір түсіндіремін. Біздің не қалаларымыз, не айдалған жеріміз жоқ. Біз оның тоналғанына қорықпаймыз, сондықтан да бірден соғысқан жоқпыз. Сендер бізбен қайткен күнде де соғысқыларың келсе, бабаларымыздың молалары бар. Соларды тауып, кұртып көріңдер, сол кезде білесіңдер, молалар үшін соғысамыз ба, жоқ па. Оған дейін мүмкіндігінше соғыспаймыз. Мен соғыс туралы айттым. Әміршім деп Зевс пен скифтердің ханшасы Гестияны танимын. Саған жер мен судың орнына басқа өзіңе лайық сыйлықтар жіберемін. Сен өзіңді менің әміршім деп атағаның үшін жауап бересің!». Скифтердің жауабы осы болды.

129. Осы хабармен хабаршы Дарийға барады. Скиф патшалары «құлды» сөзін естіп, түсінбейді. Олар Скопасис савроматтарға басшы болып тұрған әскерін Истр өзенін күзетіп тұрған иондармен келісімге жібереді. Қалғандары парсыларды ары қарай арбамай, олар ас іздеп шыққанда шабуыл жасайтын болып шешеді. Осыны орындап скифтер ас іздеп шыққан Дарий әскерін күзетеді. Скиф аттылары жау аттыларын қуып отырады. Қашып келе жатқан парсы атты әскері өздері көмекке келе жатқан жаяу әскеріне шабуыл жасайды. Сол кезде скиф атты әскері жаудың атты әскерін қуғанын тоқтатып, жаяу әскерін көріп қашып кетеді. Мұндай шабуылды скифтер түнде жасайды.

129. Енді мен парсыларға көмек болып, скифтерді Дарий тұрағына шабуыл жасағанда састырған бір қызықты айтамын: есек пен қашырлардың ақырғаны. Мен басында айтып кеткендей, скиф жерінде есектер мен қашырлар болған емес. Сондықтан да скиф атты әскерін есектің ақырғаны шошытқан. Парсыларға шабуыл жасағанда скиф аттары есек ақырғанын естімегендіктен, шошып, басын бұрып қашатын. Дегенмен бұл парсы әскерлеріне сәл ғана көмектесті.

130. Скифтер парсылардың сасқанын көріп, оларды өз жерінде ұзақ аш ұстауға тырысады. Скифтер малының бір бөлігін малшылармен қалдырып, өздері басқа жерге кетеді. Парсылар малды олжа етіп, мақтанады.

131. Бұл бірнеше рет қайталанады, ақырында Дарий қыспаққа түседі. Скиф патшалары мұны естіп, Дарийге сыйлыққа құс, тышқан, құрбақа мен бес оқты беріп жібереді. Парсылар жіберген адамдарынан бұл сыйлықтың нені білдіретінін сұрайды, бірақ ол сыйлықты беріп, тез қайтуды бұйырғанын айтады. Оның айтуы бойынша, парсылар ақылды, өздері-ақ бұл сыйлықтардың мағынасын түсінеді.

132. Мұны естіп, парсылар кеңес құрады. Дарий скифтер бағынып, жер мен суды берді деп ойлайды, себебі тышқан адам сияқты жерде қоректенеді, ал құрбақа — суда, құс атқа ұқсайтын болуы керек, оқ скифтердің қарсылық білдіруден бас тартқанын білдіреді деп ойлайды. Бұл пікірді Дарий айтқан болатын. Оған Гобрий қарсы шығады (сиқыр шығарған жеті ердің бірі). Ол сыйлықтардың мағынасын былай түсіндіреді: «Сендер парсы болсаңдар, құс сияқты аспанға ұшпайсыңдар, тышқан сияқты інге кіре алмайсыңдар, құрбақа сияқты батпаққа тығыла алмайсыңдар, сондықтан бұл оқпен жараланбай қайтпайсыңдар».

133. Осылай парсылар сыйлықтардың мағынасын анықтайды. Сол кезде Меотид көлінде күзетте тұрған скиф отряды истрге иондармен келісім жүргізуге барады. Көпірге келіп, скифтер иондарға мынаны айтады: «Иондықтар! Бізді тыңдасаңдар, сендерге бостандық береміз. Біз Дарийдің көпірді 60 күн күзетуге бұйырғанын, ол келмесе, отандарыңа оралуға рұқсат еткенін естідік. Егер сендер осыны істесеңдер патша алдында да, біздің алдымызда да күнәге қалмайсыңдар. Берілген күнді өткізіп, отандарыңа қайтыңдар». Иондықтар скифтердің сұрағанын орындап, отанына қайтады.

134. Патшаға сыйлық бергеннен кейін қалған отряд, жаяу әскер де, атты әскер де парсыларға қарсы шабуылға шығады. Скифтер қатар құрып тұрғанда, отряд арасынан қоян зытып шығады. Қоянды байқап қалған скифтер оны қуа жөнеледі. Скиф қатары бұзылып, айқай-шу болып кеткенде, Дарий жаудың неге шулағанын білгісі келеді. Скифтердің қоян қуып жүргенін білген соң, Дарий жанындағыларына мынаны айтады: «Бұл адамдар бізді місе тұтпай тұр, енді маған Гобрийдің сыйлықтар мағынасын дұрыс тапқанын білдім. Мен өзім қандай жағдайда екенімізді көріп тұрмын. Қалай аман-есен оралатынымызды шешу үшін жақсы кеңес керек». Бұған Гобрий мынаны айтады: «Патша! Мен бұрын да бұл тайпаның бағынбайтынын естігенмін. Мен олардың мазақ еткенінен бұған көзім жетті. Сондықтан да менің кеңесім, түн түсісімен, әдеттегідей от жағып, әлсіз жауынгерлерді және барлық есектерді қалдырып, скифтер көпірді бұзып тастамағанша, иондар қастандық жасамай тұрғанда Истрге жетуіміз керек».

135. Бұл кеңесті Гобрий берді. Түн түсісімен Дарий іске кіріседі. Әлсіз, қажетсіз адамдарды, барлық есектерді патша лагерде қалдырып кетті. Есектерді ақырсын деп, адамдарды әлсіз болғандықтан, таңдаулы әскермен скифтерге шабуыл жасаймыз деп алдап, оларды тұрақты күзетуге қалдырып кетеді. Қалғандарға осындай бұйрық беріп, от жаққызып, Дарий Истрге кетіп қалды. Қалған есектер қатты ақыра бастайды. Скифтер есектердің ақырғанын естіп, парсылар әлі лагерде деп ойлайды.

136. Келесі күні тұрақта қалғандар Дарийдің оларды сатып кеткенін түсінеді. Олар скифтерге қол жайып, жалынып, не болғанын айтады. Мұны естіген скифтер күшін біріктіріп, жауын Истрге қуады. Парсы әскерінің көбі жаяу әскер және жолды білмейтін болған, ал скифтер Истрге қысқа жолды білетін. Сондықтан екі әскер екіге бөлініп, скифтер парсылардан бұрын көпірге жетеді. Скифтер парсылардың жоқ екенін көріп, иондарға мынаны айтады: «Иондықтар! Сендер белгіленген күндер өтті, сендер осындасыңдар, бұларың дұрыс емес. Сендер қорыққандықтан, қалдыңдар ғой мұнда. Енді аман-сауларында өткелді бұзып, құдайлар мен скифтерге алғыстарыңды айтып қайтыңдар. Ал сендердің әміршілеріңді ешкімге қарсы шықпайтындай етіп жібердік».

137. Бұл жөнінде иондықтар кеңес құрады. Афиналық Мильтиад, Геллеспонттегі Херсонестің қолбасшысы мен Тираны скифтерді тыңдап, Ионияға қайтуға кеңес береді. Милеттік Гистией қарсы пікірде болады. Оның сөзі бойынша, олар Дарийдің арқасында қала тираны болып сайланған. Егер Дарий жеңілсе, оның өзі де басқасы да қаланы басқара алмайды, себебі халық тек тиранды ғана тыңдайды. Гистиейдің осы пікіріне басында Мильтиадті жақтап тұрғандар қосыла кетеді.

138. Патша сыйына ие болған кеңеске қатысқандардың есімдері: геллоспонтиялықтардың тирандары Абидостан шыққан Дафнис, Лампсактан шыққан Гиппокл, Парийден шыққан Герофант, Проконнестен шыққан Метродор, Кизиктен шыққан Аристагор, Византиядан келген Арситон. Бұлар Геллеспонта қалаларының әміршілері болатын. Иониядан Хиостан шыққан Стратис, Самостан Эак, Фокеиден Лаодам, Мильтиадтың пікіріне қарсы шыққан Милеттік Гистией. Эолий тирандарынан бір маңызды адам қатысты, ол — Кимдік Аристагор.

139. Гистиейдің кеңесін қабылдап, иондықтар скиф жағынан көпірді оқ жететін жерге дейін скифтер бос тұрған иондықтарға шабуыл жасап, көпірмен күшпен Истрден өтпесін деп бұзбақ болады. Скиф жағындағы көпірді олардың айтқандарын орындап жатыр деп ойласын деп бұза бастайды. Гистиейдің кеңесіне иондық тирандар осындай ақыл қосады. Осыдан кейін барлығының атынан Гистией скифтерге мынаны айтады: «Сендер скифтер жақсы кеңесті уақытысында бердіңдер. Сендер бізге дұрыс жол көрсеттіңдер, сондықтан біз сендерге қызмет көрсетіп жатырмыз. Бостандық алу үшін көріп тұрсыңдар, көпірді бұзып жатырмыз. Біз көпірді бұзып жатқанда, сендер парсыларды тауып, өш алыңдар».

140. Скифтер иондықтарға сеніп, аттарын бұрып, парсыларды іздеп кетеді. Бірақ олар парсыларды таппай қалады. Бұған скифтердің өздері күнәлі, себебі олар жайлауларды құртып, бұлақтарды жауып кетті. Олар осыны жасамағанда, парсыларды оңай тауып алар еді, енді олар дұрыс деп тапқан жоспар іске аспай қалды. Скифтер атқа жем бар, су бар жерлерде болар деп парсыларды сол жақтан іздейді. Бірақ парсылар өздері келген жолмен жүріп, өткелді табады. Сол жерге түнде жетіп, көпірдің бұзылғанын көреді. Сонда парсылар иондықтар тастап кетті деп қорқады.

141. Дарий адамдарының арасында египеттік зор дауысты адам болатын. Соған Дарий Истр жағасында тұрып, милеттік Гистиейді шақыруға бұйрық береді. Египеттік айтқанды орындайды. Гистией дауысты естіп, кемелерді жіберіп, көпірді жөндейді.

142. Енді парсылар аман қалды. Скифтер парсыларды таппай қалады. Содан бері скифтер иондарды адамдардың ішіндегі қорқағы, күл ретінде ең сенімді деп санайтын болды. Осылай скифтер иондықтарды мазақ ететін болды.

143. Фракия арқылы Дарий Херсонестегі Сестке келеді. Осы жерден патша кемемен Азияға өтіп, Еуропаға қолбасшы етіп парсы Мегабазды қалдырады. Кезінде Дарий парсылар ішінде Мегабазға құрмет көрсетіп, ол туралы мынаны айтатын: Дарий анар жемісін жейін деп бір анарды кескенде, патша ағасы Артабан одан сұрайды: «патша осы анар жемісіндей көп нені қажет етер еді?» Оған Дарий Эллада әміршісі болғаннан гөрі Мегабаз сияқты сенімді адамдардың көп болғанын қалар едім дейді. Осылай парсылар ішінен Мегабазды патша құрметтеп, 80 мың әскерге қолбасшы етеді.

144. Бұл Мегабаз өзі туралы геллеспонтийлықтар ішінен келесіні айтып, ескерткіш қалдырған. Византияда Мегабаз калхедондықтар византиялықтардан он жеті жыл бұрын мекендеген дегенді бірде естиді.





ПЛАТОН

Платон б.з.д. 428 немесе 427 ж. Афинада ақсүйек отбасында дүниеге келеді. Алдымен ол Гераклиттің шәкірті Кратилдан білім алады. 20 жасқа толған кезінде ол Сократтың оқушысы болады. 399 ж. Сократ қайтыс болғаннан кейін, Мегар мектебінің негізін қалаған Сократтың шәкірті Эвклидттен білімін жалғастырып, Афинаға қайтып оралады. Бірнеше жылдардан соң ол «Ұлы саяхатқа» бет бұрады.

Платон бұл саяхатты Мысыр елінен бастайды. Мысырдың көне өркениеті оған үлкен әсер етеді. Бұл жерден ол оңтүстік Италияға аттанады. Мұнда Платон Киренде математик және астроном Феодордың үйіне келеді. Соңынан ол Пифагор ілімін жалғастырушылармен қатынасып, олардан өмір мен қоғамдық қатынастарға деген көзқарастарын дамытады. Сол тәжірибесін Платон соңғы шығармаларында кеңінен қолданады.

Соңынан ол Сицилиядағы Дионисий І-нің патшалығына аттанады. Мұнда ол патшаның күйеу баласы Дионмен достасады. Мұндай достыққа қарсы шыққан Дионисий І-ші патша, Платонды сол кездегі Афинамен соғысып жатқан Эгин аралына құлдыққа сатады. Платонның бақытына орай сол аралға келген Кирен оны танып, құлдықтан құтқарады.

Платон Афинаға қайтып оралғаннан кейін, 40 жасында академияның негізін қалап, өмірінің соңына дейін соның қабырғасында жастарға дәріс береді. Академияның тұжырымдамасы бойынша Шығыс елдеріне ерекше көңіл бөлінеді. Академияға Платонның шәкірттері бірқатар шығыс елдерінен келе бастайды, соның ішінде Бабылдан да (Вавилон). Шығыс философиясының әсері Платон академиясына зор болған.

Грекияның бірқатар қалаларына арнап Платон заңдар жинағын құрастырған. Оның өмірінің соңғы жылдарында жан досы Дионның қайғылы қазасымен күңіренеді.

Платон б.з.д. 348 немесе 347 жылы 80 жасында қайтыс болған. Оның мәйіті өзі құрған Академияның қасындағы Керамика мекенінде жерленген.

ПЛАТОН

Сократ, Главкон, Полемарх, Фрасимах, Адимант, Кефал

МЕМЛЕКЕТ

— Сенікі дұрыс, — деді Кефал, — оларға келіспейді де, қарсы пікір айтады. Бірақ олардың дәлелдері соншалықты салмақты да емес, Фемистоклды даңқы өзінің қабілетіне емес, қаланын арқасында шыққаны туралы айтқан бір серифиялыққа берген Фемистоклдың: «Шынымен-ақ, мен серифиялық болсам даңқым шықпас еді, сол сияқты сен афиналық болсаң да даңқың шықпас еді» деген жауабы өте ұнады. Сол сияқты кедей қартайған адамға да, бай қартайған адамға да жауап беруге болар еді, дегенмен мінезі жайсаң, бірақ кедей адам қарттықты оңай қабылдайды, ал мінезі нашар, бай адамның қаншалықты бай болғанымен де қарттықты қабылдауы оңай болмайды.

— Кефал, сенің қолыңдағыны, — деп сұрадым мен, — сен негізінен мұралыққа алдың ба, әлде өзің таптың ба?

— Сократ, маған қайда табу! Іскер ретінде мен атам мен әкемнің арасындағы бір нәрсе деп табуға болады. Мені атамның есімімен атаған, ол тура қазір менде қанша болса, сонша мұраға ие болып, көп есеге асырған, ал менің әкем Лисаний оны менікінен де азайтқан. Мен ырза болар едім, егер мұраға алғанымнан кішкене көбірек қалдырсам.

— Мен: «Сенен мүлік жинауға деген аса қызығушылықты көріп тұрмағандықтан, мен сұрадым, — деп айттым, — бұл негізінен байлықты өзі жинаған адамдарда болатын қасиет.Өзі жинаса, әрине аса бағалайды. Ақындар өз шығармаларын қаншалықты жақсы көрсе, әкелер бабаларын жақсы көргендей, байыған адамдар да ақшаларына соншалықты күтіммен қарайды және басқалардай қажеттілігіне қарай емес, бір шығармашылық туындысы ретінде қабылдайды. Мұндай адамдарға қателесуге болмайды, байлықтан басқаны олар қабылдамайды».

— Сенікі дұрыс.

— Әрине, тағы да маған мынаны айтшы: үлкен байлықтың иесі болудың ләззаты неде?

Әділдіктің сөз болуы

— Дегенмен, — деді Кефал, — көпшілік менің сөзіме сене қоймас. Білесің бе, Сократ, адам өлімнің жақындағаны туралы ойласа, қорыққанынан бұрын миына кірмейтін нәрселерді ойлай бастайды. Мұнда жасаған күнәсі үшін жауап беретін Аид туралы аңыздарға бұрын ол күлетін, ал енді оның жанын жей бастайды: шынымен-ақ рас болса ше? Оның өзі де кәріліктен бе, о дүниеге жақын тұрғаннан ба, ақыл кіре бастайды.

Енді ол күмәнданып, қорқа бастайды, кімді ренжіткенін еске ала бастайды. Кім өмірде күнәға батса, ұйқыдан оқыс оянған бала сияқты, шоши бастайды да алдан тек жаманшылықты күтеді. Ал кімде-кім әділетсіз істер істемеген болса, қуанышты үмітпен қарап, Пиндарда айтылатындай «қарттық сыйын» күтеді. Сократ, мұны ол керемет айтқан, өмірде әділ жасағандар туралы төмендегі жолдармен тура жеткізе білген:

Жүректі жылытатын тәтті үміт тұр алда

Қарттық сыйы

Ажал жететіндердің ісін

Ол негізінен реттейді.

Жақсы айтқан мұны, өте күшті. Бұған мен байлыққа ие болу, әрине, жақсы, бірақ барлығы үшін емес, тек парасатты адамдар үшін жақсы дегенді қосар едім. О дүниеге қорықпай аттану үшін, мейлі сен біреуді еріксіз алдасаң да, біреуге құрбандық шалмай қалсаң да, біреуден қарыз алсаң да, олардан құтылу үшін байлықтың маңызы зор. Басқаға да байлық қажет, бірақ біреуін екіншісімен салыстыра отырып, Сократ, мен ақылды адам үшін байлық табу — соңғы ісі емес дер едім.

— Керемет айттың, Кефал, осы әділдікке келсек: біз оны жай ғана адалдық дейміз бе, қарыздан құтылу дейміз бе, белгілі бір істің әділ немесе әділсіз шығуы дейміз бе? Мен мынандай мысал келтірейін: егер кімде-кім досына есі дұрысында қару беріп, есі ауысқанда кайта талап етсе, оны ол қайтарып берсе, әркім де берудің қажеті жоқ, мұндай адамға қаруды қайтарып берген әділетсіздікке жол беру деп айтар еді немесе шындықты айтар еді.

— Бұл шындық.

— Яғни шындықты айту және алғанын қайтару әділдікті анықтамайды.

— Жоқ, Сократ, — деп қарсылық білдіреді Полемарх, — Симонидке кішкене де болса да сенетін болсақ, тап осы анықтайды.

— Дегенмен, — деді Кефал, — мен сендерге әңгімемізді сеніп тапсырамын, ал менің қасиетті істермен айналысатын уақытым болды.

— Яғни, — дедім мен, — Полемарх сенің мұрагерің болады ғой?

— Әрине, — деп жауап беріп, Кефал күлді де салтты орындауға кетті.

Әділдік — әр адамға қатысты құрмет

— Онда біздің әңгімеміздегі Кефалдың мұрагері, бізге айтшы, — деп мен Полемархқа қарадым, — Симонидтің әділдік туралы қай сөздерін дұрыс санайсың?

— Әркімнің ісіне қарай беру әділдік. Менің ойымша, бұл тамаша айтылған.

— Әрине, Симонидке, сондай ақылды және керемет адамға сенбеу оңай емес! Полемарх, әрине оның сөздерінің мағынасы түсінікті де, ал мен оны түсіне алмай отырмын. Симонидте жаңа ғана біз сөз еткен айтылмағаны анық, нақтыласақ, уақытша берілгенді есі ауысқан болса да, иесінің талабы бойынша қайтаруы керектігі туралы. Солай емес пе?

— Иә.

— Дегенмен есі ауысқан адам талап еткенде оны берудің еш қажеті жоқ?

— Шын.

— Яғни Симонидте әркімнің ісіне қарай беру әділ дегеннің мағынасы басқа ғой.

— Әрине, басқа, Зевспен ант етейін. Оның ойынша, дос өз достарына тек жақсылықтан басқа еш жамандық жасамауы керек.

— Түсінемін, — дедім мен. — достар арасында беру мен алу реніш туғызатын болса, ақшаны қайырғанда, орнына басқаны береді. Осы туралы, сенің ойыңша, Симонид айтқан ба?

— Әрине, осы туралы.

— Ал егер қастарына қайтара болса ше?

— Міндетті түрде олардың істеріне қарай. Қас адам өзінің қасына қандай да бір қастандықпен жақсылап тұрып жауап беруі керек.

— Әркімнің ісіне қарай әділдікпен қарау дегенге Симонид тек күңгірт түсінікті ақын тарапынан берген де, оны тиесілісі деп атаған.

— Ал сенің ойыңша қалай?

— Зевспен ант етейін, одан біреу сұраса: «Симонид, (әлбетте, тиесілі мен туралығына қарай) шындық болу үшін емдеу өнері неге негізделу керек?)» Сенің ойыңша, ол қалай жауап берер еді?

— Әрине, денеге дәрі, ауқат, сусын.

— Аспаздық өнерді білдіру үшін не неге негізделуі керек?

— Асқа — тәтті дәм.

— Жақсы. Онда мұндай өнердің әділдікке ие болу үшін кімді бағалау керек?

— Басында айтылғанға сүйенетін болсақ, Сократ, онда досқа пайда, қасқа зиян келтіру болады.

— Яғни досқа жақсылық, қасқа қастандық жасауды Симонид әділдік санайды?

— Менің ойымша, иә.

— Ал ауру мен дені сay жағдайда ше, кімнің мұндай жағдайда досына жақсылық, қасына қастандық жасауға мүмкіндігі бар?

— Дәрігердің.

— Ал теңізде жүзу қаупі болған кезде теңізшілерге ше?

— Кеменің тұтқасын ұстап тұрған адам.

— Ал әділ деген адам ше? Қандай жағдайда ол досына жақсылық, қасына қастандық жасай алады?

— Соғыста, менің ойымша, соғысуға жәрдемдесіп.

— Жақсы, құрметті Полемарх, ауырмағанға дәрігердің қажеті жоқ.

— Шынында да.

— Кемеде жүзбейтіндерге кеменің тұтқасын ұстап тұрған адамның қажеті жоқ.

— Иә.

— Яғни соғыспайтын адамға әділ адамның қажеті жоқ қой?

— Бұл менің ойымша, күмән туғызады.

— Яғни әділдік бейбітшілік кезде де керек қой?

— Керек.

— Жер жыртуда ма? Жоқ па?

— Иә, ол да.

— Астық жинау үшін?

— Иә.

— Етікші де, әрине, қажет?

— Иә.

— Бізді аяқ киіммен қамтамасыз ету үшін деп айтасың сен.

— Әрине.

— Онда не болғаны? Сонда бейбітшілік кезінде не үшін және қандай жағдайда әділдік қажет?

— Сократ, ол істерде қажет.

— Іс дегеніміз, сеніңше, бірлесіп бір нәрсе жасау ғой?

— Тап солай, бірлесіп жасау.

— Шашка ойынын ойнағанда әділ ойыншыдан пайда бар ма,әлде ойнай алатыннан пайда бар ма?

— Ойнай алатыннан.

— Кірпіш немесе тас қалағанда әділ адам құрылысшыға қарағанда пайдалы ма?

— Жоқ, олай емес.

— Енді қандай істе әділ адам құрылысшыдан немесе, айталық кифраситтен гөрі пайдалырақ, кифарада ойнауда әділ адамнан гөрі кифраситті таңдамай ма?

— Ақшаға қатысты істерде, менің ойымша.

— Ақша шығарудан басқа да шығар, Полемарх. Бірлесіп ат сатып аларда, менің ойымша, шабандоздың пайдасы бар.

— Мүмкін.

— Ал кемені алғанда — кеме жасаушының не кеме тұтқасында тұратын адамның.

— Әлбетте.

— Күміс пен алтынды бірігіп жұмсағанда, әділ адамның басқаларға қарағанда пайдасы артық па?

— Болуы мүмкін, Сократ. Оларды сақтауға немесе пайда түсіруге бергенде.

— Яғни, сенің ойыңша, олар пайда келтірмей, құр жатқанда ғой?

— Әрине.

— Яғни ақшаның пайдасы болмағанда, әділдіктің пайдасы бар ма?

— Солай сияқты.

— Яғни бақ пышағын сақтау үшін қоғамның не біреудің әділдігі қажет те, оны қолданғанда жүзімшінің өнері керек пе?

— Солай сияқты.

— Мүмкін сен айтарсың, қалқанды не лираны сақтағанда әділ адам қажет те, оларды қолданғанда жауынгер мен музыканттың өнері маңызды деп.

— Әлбетте, солай деп айтамын.

— Онда қорытындылағанда: әділдік қолданғанда пайдасыз, қолданбағанда пайдалы ма?

— Солай сияқты.

— Ондай болса, достым, әділдік дегеніміздің қолданбағанда ғана пайдасы бар болса, онша мәнісі жоқ нәрсе болды ғой. Енді мынаны қарастырайық: жұдырықпен төбелесе білетін, одан қорғана да біледі ғой?

— Әрине.

— Кім аурудан сақтана білсе, ешкімге білдіртпей басқаны ауру халге де жеткізе біледі емес пе?

— Солай сияқты.

— Әскери тұрақты жаудың ойын алдын ала біліп отырған жақсы қорғайды емес пе?

— Әрине.

— Яғни ұрлай білген, жақсы сақтай біледі ғой?

— Солай болуы мүмкін.

— Онда әділ адам ақшаны сақтай білсе, тап солай ұрлай да біледі ғой?

— Бұған біздің санамыз жеткізді.

— Онда әділ адам ұры болып шықты ғой. Мұны сен Гомерден оқыған боларсың: ол Одиссейдің шешесі жағынан атасы автоликті жоғары санайды, себебі Автолик ұрлық пен қарғаудан барлық адамдардан асып түсетін. Онда Гомерде де, Симонидте де әділдік — ұрлық, бірақ досына жақсылық, қасына қастандық көрсетуге бағытталған. Солай айтқан жоқсың ба?

— Зевспен ант етейін, олай емес. Мен тіпті не айтқанымды да білмеймін. Дегенмен мен досына жақсылық, қасына қастандық жасау — әділдік дегенді басып айтамын.

— Ал, сенің ойыңша, дос дегенің кім: жақсы адам болып көрінетіндер ме, әлде шын мәнінде сондай адамдар ма? Сол сияқты қас дегенің кім?

— Әлбетте жақсы деп санайтыныңмен достасып, жамандарын жек көру керек.

— Адамдар мұнда қателеспей ме? Көбі жақсы көрінгенмен, ондай болып шығады.

— Иә, қателеседі.

— Онда жақсы адамдар — қасы да, жамандары — досы ма?

— Ондай болады.

— Онда жақсы адамдарға жамандық, жамандарға жақсылық жасау әділдік пе?

— Солай сияқты.

— Жақсы адамдар әділ, олар әділетсіздік жасамайды.

— Бұл шындық.

— Сенің сөзің бойынша, әділетсіздік жасамайтындарға қастандық жасау әділдік болады ғой.

— Олай емес, Сократ! Мұндай тұжырым, әрине, жарамайды.

— Онда әділетсіздерге жамандық жасап, әділдерге жақсылық жасау әділ болады ғой.

— Бұл тұжырым әбден дұрыс.

— Онда, Полемарх, досым деп жақсылық, қасым деп қастандық істеген адамдар қателеседі ғой. Олай болса, біз Симонидтің айтқанына қарама-қарсы келеміз.

— Иә, жиі қателесеміз. Одан да түзету енгізейік, бізге кімнің дос, кімнің қас екендігін дұрыс анықтаған жоқпыз ғой.

— Біз қалай анықтадық, Полемарх?

— Бізге жаққаны дос деп анықтадық.

— Енді біз қандай түзету енгіземіз?

— Жақсы болып көрінгені, шын мәнінде жақсы адам болып дос болады. Жақсы болып көрініп, шынында нашар болған дос емес. Қасымызды да осылай анықтау керек.

— Осы пайымдау бойынша жақсы адам — дос, жаман адам — қас.

— Иә.

— Онда басындағы әділдікке келейік, шын мәніндегі досқа жақсылық, шын мәніндегі каска қастандық жасау керек қой.

— Әрине. Бұл, менің ойымша, жақсы анықтама.

— Онда әділ адамның басқа адамдарға жамандық жасауы тән бе?

— Иә, әрине, нашар адамдарға және қастарымызға жамандық жасау керек.

— Оларға жамандық жасағаннан олар жақсы бола ма, әлде нашарлай түсе ме?

— Нашар болады.

— Иттің не аттың қасиетімен салыстырғанда ше?

— Аттың.

— Иттерге жамандық істесе, аттың емес иттік қасиетінен айырылады ғой?

— Міндетті түрде.

— Ал адамдар ше, достым, біз оларға жамандық істесек, адамдық қасиетінен айырылмай ма?

— Әрине.

— Әділдік адамдық қасиет емес пе?

— Әлбетте, күмән жоқ.

— Достым, зиян келтірілген адамдар да әділетсіз болып шықпай ма?

— Солай сияқты.

— Музыканттар музыка арқылы біреулерді музыкалды емес етіп шығара ма?

— Ол мүмкін емес.

— Ал шабандоздар атқа міну арқылы біреулерді атқа мініп үйренгенінен арылтады ма?

— Олай болмайды.

— Әділ адамдар әділдік арқылы біреулерді әділетсіз етеді ме? Немесе, тіптен: жақсы адамдар қасиеттері арқылы біреулерді нашар етеді ме?

— Ол мүмкін емес.

— Суыту жылылық қасиеті емес, оған қарама-қарсы қасиет.

— Иә.

— Дымқылдық — құрғақшылық қасиеті емес, керісінше.

— Әрине.

— Зиян келтіру жақсы адамның қасиеті емес, оған керісінше.

— Ол анық.

— Ал әділ — ол жақсы адам ба?

— Әлбетте.

— Онда, Полемарх, әділ адамның ісі емес оған қарама-қарсы адамның ісі кімге де болсын зиян келтіреді, яғни әділетсіз адамның.

— Менің ойымша, Сократ, сен дұрыс айтасың.

— Онда біреудің әркімді ісіне қарай бағалау керек дегені әділетсіздік болады, әділ адам досына жақсылық, қасына қастандық жасау дегенді айтқан ақылды емес, себебі біз әділ адам ешкімге де зиян келтірмеуге тырысады.

— Мен бұған келісемін, - деп жауап берді Полемарх.

— Олай болса, — дедім мен, — онда біз бірлесіп мұны Симонид, не Биант, не Питтак немесе басқа да дана және атақты адамдар айтты дегендермен ұрыс бастаймыз.

— Мен мұндай ұрысқа қатысуға дайынмын, — деді Полемарх.

— Білесің бе, — дедім мен, — досқа жақсылық, қасқа қастандық жасау әділдік дегенді кімнің айтқанын?

— Кімнің? — деп сұрады Полемарх.

— Менің ойымша, оны Периандр не Пердикк, мүмкін Ксеркс, не фивандық Исменей, не өзін құдіретті сезінетін бай адамның біреуі айтқан болар.

— Сенің айтқаның дұрыс.

— Жақсы. Әділдік дегеніміз ол болмаса, қандай анықтама беруге болады?

Біздің әңгімемізге Фрасимах бірнеше рет араласпақ болып талпынған, бірақ оны жанындағылар біздің дәлелімізді аяғына дейін тыңдау үшін жібермей қойған болатын. Дегенмен біз кішкене кідіріп, мен сұрағымды қойған кезде, Фрасимах одан ары шыдай алмады да, жабайы аңға ұқсап жиырылды да бізді тапап тастайтындай бізге бас салды.

Полемарх екеуміз қорыққанымыздан шоршып түстік, ал ол болса бізге айқай салды:

— Қандай түкке тұрмайтынды баяғыдан бері сөз етіп отырсыңдар, Сократ! Екеуің бір-біріңді құптап, біздің алдымызда ақымақ болып отырсыңдар? Егер сен шынында да әділдіктің не екендігін білгің келсе, сұрақ қойып, кез келген жауапты жоққа шығара аламын деп мақтанба. Саған сұрақ қойған жауап бергеннен гөрі оңай екені белгілі ғой, жоқ, сен өзің әділдік дегеннің не екендігіне жауап бер. Бірақ маған қажетті, пайдалы, немесе дұрыс дегенін айтып басымды қатырма, маған нақты және анық жауап бер, сонда ғана сені тыңдаймын.

Фрасимахтың сөзіне сасып қалып, мен оның бетіне қорқа қарадым, менің ойымша, ол маған менен бұрын қарағанда, менің тілім байланып қалар еді, біздің әңгімеміз оның ашуын келтіргенде, мен оған бірінші болып қарап, оған жауап берерлік халге келдім де, дірілдеген даусыммен жауап бердім:

— Фрасимах, бізге ренжіме. Егер біз — мен және ол мұндай дәлелмен күнәлі болсақ, маған сен, біз бұны әдейі жасаған жоқпыз. Сен шынында да біз алтын іздесек, бір-бірімізбен келісіп алады дегенге сенер ме едің, бұл бізге оны табуға кедергі жасар еді ғой. Біз әділдікті іздеп отырмыз, ал ол кез келген алтыннан да құнды, соншалықты бір-бірімізді қолдап, оны табуға ешқандай талпынбаймыз ба, сенің ойыңша? Сен, достым, ойлан! Менің ойымша, біздің күшіміз бұған жетпеді, демек, оған күші жететін сендер бізге ашуланғаннан гөрі, бізді түсінулерің керек.

Мұны естіген Фрасимах келеке етіп күліп, мынаны айтты:

— О, Геракл! Міне, Сократтың күнделікті мысқылы! Мен алдында ғана айттым ғой, ақымақ боп көрініп, жауап бермеу үшін түлкі бұлаңға саласың деп.

— Фрасимах, сен данасың ғой, — дедім мен, — сен он екі қандай сандардан тұрады деп сұрақ қойып, алдын ала: «Маған тек, достым, екі жердегі алты — он екі, немесе үш жердегі төрт он екі, немесе алты жердегі екі он екі, немесе төрт жердегі үш он екі деп айтпа, әйтпесе мен сені тыңдамаймын» деп ескертсең, саған ешкімнің де жауап бермейтінін жақсы білесің. Бірақ саған: «Қалайша, Фрасимах? Менің жауабымда сен ескерткеннің біреуі жоқ қой? Ондай болса, қызықсың, шындыққа қарсы шығуым керек пе? Қалай ойлайсың?» десе, сен не айтар едің бұған?

— Жетер, - деді Фрасимах, — сен тағы әдетіңе бастың.

— Неге жоқ? — дедім мен. — Әдетіне мен, әдетіне емес пе, бірақ сен сұрақ қойған осылай ойлауы мүмкін. Қалай ойлайсың, ескертпе болсын, болмасын, адам өзінің көзқарасына қарсы пікір айтады ма?

— Яғни сен де солай істейсің: сенің жауабыңда мен ескерткендер болады ғой?

— Мен ойымды жеткізгенде солай шықпаса, мен таң қалар едім.

— Ал егер мен әділдік туралы айтылғандардан өзгеше, тәуір жауап айтсам қалай болар еді? Онда сен өзіңді қалай жазалар едің?

— Қандай басқа, надан үйренетіндей болды ғой! Ал ол білгір адамнан үйренуі керек. Міне, осы жаза мені күтіп түр.

— Тәтті сайрайсың! Жоқ, сен оқуға ақша шығар.

— Жарайды, олар менде болған кезде ғана.

— Ақша бар! — деп айқай салды Главкон. — Осыған қарап қалса, Фрасимах жалғастыр, біз бәріміз Сократ үшін шығарамыз.

— Сократ әдетінше, өзі жауап бермей, басқалардың дәлелін мазақ етіп, жоққа шығарсын деп пе?

— Құрметті Фрасимах, қалай мен жауап беремін, — дедім мен, — егер, біріншіден, еш нәрсені білмесең, білем деп таласпасаң, ал бір нәрсені білсең оны айтуға рұқсат етілмесе, оның үстіне білгір адам айтса? Қайта сен айтуың керек: сенің айтуыңша, білімің бар, айтатының бар. Ойланба, сыпайылық көрсетіп, маған жауап бер және Главкон мен басқалардың миын толықтыр.

Менен кейін Главкон да басқалары да оның бас тартпауын сұрады. Фрасимахтың көзге түсу үшін сөйлегісі келіп-ақ отыр еді: керемет жауабы дайын тұрғанын айтып, дегенмен менің жауап бергенімді қалайтынын айтты. Әйтеуір ол келісті де, келесіні қосты:

— Міне, Сократтың ақылы: өзі ешкімге үйреткісі келмейді, өзі басқалардан үйреніп, сол үшін ризашылық білдіргісі де келмейді.

— Фрасимах, басқалардан үйренеді деп шындықты айттың, дегенмен ол үшін ризашылығын білдірмейді дегенің жалған. Мен мүмкіндігімше төлеймін ғой. Ал мен тек мақтаумен ғана төлей аламын, менің ақшам жоқ. Жақсы сөйлегендерге қандай ризашылықпен айтатынымды сен сөйлегенде білерсің, менің ойымша, сен жақсы сөйлейсің.

Күштінің пайдасы үшін шешілетін әділдік туралы

— Тыңда ендеше. Менің пайымдауымша, әділдік — күштіге пайда келтіретін нәрсе. Неге мақтамайсың? Оған ықыласың жоқ па?

— Мен, алдымен, сенің не айтпақ болғаныңды түсінуім керек. Мен әлі білмеймін. Күштіге пайда келтіру — әділдік дейсің. Полидамант күресте де, жұдырықтасуда да бәрімізден күшті және оның денсаулығы үшін сиыр еті пайдалы болса, онда оны бәріміз де жегеніміз әділ болар ма еді, дегенмен біз одан әлсізбіз ғой?

— Сократ, сенің тарапыңнан менің сөзіме мұндай жаман мағына беру жақсы емес.

— Ешқандай да, парасатты Фрасимах, сөздеріңді түсіндірші.

— Сен білмеуші ме едің, бір елде мемлекеттік құрылым — қатыгездік, екіншісінде — демократиялық, үшіншісінде — ақсүйектік?

— Қалайша білмеймін?

— Әр мемлекетте билікте отырған күшті екендігін?

— Әрине.

— Әр билік өз пайдасына қарай заң құрады: демократия — демократтық заңдар, қатыгездік — езушілік заңдарын, басқаларында да тап солай. Заң құрып, оларды қарамағындағыларына әділ деп жариялайды, мұның өзі биліктегіге пайдалы, ал оны бұзғандарды заңды және әділдікті бұзушы ретінде жазалайды. Құрметті Сократ, мен айттым ғой, барлық мемлекеттерде әділдік дегеніміз билікте отырғандарға пайдалы нәрсе. Ал ол дегеніміз күш, осыдан әділдік барлық жерде бірдей күштілер үшін ғана пайдалы нәрсе.

— Енді түсіндім, сенің не айтып отырғаныңды. Енді бұл дұрыс па, бұрыс па екендігін түсінуге тырысып отырмын. Өз жауабыңда пайдалыны әділ дегенді қолдандың, ал маған оны қолданбауға ескерту жасадың. Сенде тек «күшті үшін» деген қосылған.

— Түкке тұрғысыз қосу болды ғой!

— Әлі белгісіз, мүмкін оның мәні бар шығар. Дегенмен сенікі дұрыс па, әлде бұрыс па талдау керек. Мен де әділдіктің пайдалы екендігіне келісіп отырмын ғой. Бірақ сен «күшті үшін» дегенді қосып отырсың, ал мен оны білмеймін, сондықтан оны талдау керек.

— Талда.

— Солай етемін де. Сен билікке бағыну әділдік деп санайсың ба?

— Санаймын.

— Белгілі бір мемлекеттегі биліктің күнәлі болуы немесе қателесуі мүмкін бе?

— Әлбетте, қателесуі мүмкін.

— Яғни заң құрғанда, кейбір заңды дұрыс, кейбіреуін бұрыс жасайды ма?

— Мен де солай деп ойлаймын, — деді Фрасимах.

— Дұрыс қабылданғандары — биліктегілерге пайдалы, ал бұрысы — зиян. Сенің ше солай ма?

— Иә, солай.

— Олар не қабылдаса да қарамағындағылар орындаулары керек, бұл әділ болады ғой?

— Қалайша басқаша болады?

— Сенің пайымдауыңша, күштіге пайдалыны ғана емес, оған қарсы, яғни пайдасызын да орындау әділдік болады ғой.

— Сен нені айтып кеттің?

— Менің ойымша, сенің айтқаныңды. Жөндеп талдап көрейікші: биліктегілер қоластындағыларды заңдарын орындатып, кейде қателеседі де, ал қоластындағылардың оны орындауы әділдік болады? Біз осыны мойындаған жоқпыз ба?

— Иә, біз осыны мойындадық.

— Ойлашы, сен биліктегілердің пайдасына қайшы келетіннің де орындалатынына келістің ғой, яғни күштілердің: биліктегілер байқамай өздеріне зиян заңдарды қабылдап, ал оларды қоластындағылардың орындауы әділ болады. Бұл жағдайды, дана Фрасимах, сен айтқанға қарама-қарсыны орындау да әділ емес пе? Себебі мұнда күштіге зиянды да әлсіздің орындауы жазылған ғой.

— Иә, Зевспен ант етейін, Сократ, — деп айқай салды Полемарх, — бұл анық!

— Әсіресе, сен мұны Сократқа куәлермен жеткізсең, — деп әңгімеге Клитофонт кірісті.

— Куәлердің қатысы не? Фрасимахтың өзі биліктегілер өздеріне зиян заңды қабылдап, ал қоластындағылардың оны орындайтынына келісті ғой.

— Полемарх, биліктегілердің бұйрығы орындалады дегенді Фрасимах әділ деп тапты.

— Иә, дегенмен ол, Клитофонт, күштіге пайдалыны орындау әділ деп санайды ғой. Мұндай қарама-қайшылықтарды тауып, ол сондай-ақ биліктегілердің кейде өздеріне зиянын да орындауына бұйрық береді, ал әлсіздер оны орындайды да. Бұдан күштіге пайдалы, пайдасызға қарағанда әділ деп айту қиын.

— Дегенмен күштіге пайдалы деп Фрасимах күштінің өзі үшін пайдалы дегенін санайды, — деді Клитофонт. — әлсіздер орындаулары керек, міне, осыны ол әділдік деді ол.

— Жоқ, Фрасимах мұны айтқан жоқ, — деді Полемарх.

— Бәрі емес пе, Полемарх, — дедім мен, — егер Фрасимах солай десе, біз солай қабылдаймыз. Фрасимах, айтшы маған, сен Күштіге пайдалының бәрі, ол қажет пе, қажет емес пе оған қарамай, бәрі әділ деп айттың ба? Сенің сөзіңді солай түсіну керек пе?

— Олай емес. Сенің ойыңша, мен қателесетінді күшті деп санаймын ба?

— Мен солай деп ойладым, себебі сен биліктегілер күнәсіз емес, сонымен қатар қателеседі дегенге келістің.

— Сократ, өз пайымдауыңда ұсақ-түйекшіл адамсың ғой! Мысалы, дұрыс емдемегенді сен дәрігер деп атар ма едің? Немесе санақшыны санау кезінде қателессе, сен санақшы деп атар ма едің? Менің ойымша, біз тек ауыз екі сөйлеуде ғана: «дәрігер қателесті», «санақшы қателесті» немесе «грамматиканы үйретуші» дегендерді қолданамыз. Менің ойымша, ол біз кім деп санасақ, ешқашан да қателеспеуі керек. Сөздің тура мағынасымен айтсақ, сен тура мағынаны ұнатасың ғой, ешқандай шебер өз ісінде қателеспейді. Білімі жетпегендіктен, яғни шеберлігі жетпегендіктен қателеседі. Сондықтан да суретші болсын, не дана болсын, не би болсын өз ісінің шебері болса ешкім де қателеспейді, дегенмен: «дәрігер қателесті», «би қателесті» деп айтып жатады. Осы мағынада менің жауабымды түсіне бер. Нақтыласақ, міне, ол: Би, егер ол шынында да би болса, ешқашан да қателеспейді, ол өзіне ыңғайлысын қатесіз қабылдайды, оны қоластындағылар орындау керек. Сондықтан да мен басында айтқанды айтамын: әділдік дегеніміз күштіге пайда келтіру.

— Солай де, Фрасимах, сенің ше мен ұсақ-түйекшілмін ғой?

— Өте ұсақ-түйекшіл.

— Сенің ойыңша, мен тұжырымымда әдейі қиянатшылдықпен сұрақтар қойдым ба?

— Менің бұған сенімім мол. Сенің оныңнан түк шықпайды: сен менен қиянатыңды жасыра алмайсың, сондықтан пікірталаста мені жеңе алмайсың.

— Құрметтім, мен оған тырыспаймын да. Бізде тағы да осы қайталанбау үшін, анықтап берші, әлсіз күштіге пайдалыны орындау әділ дегенді айтқанда, «би», «күшті» сөздерін тура мағынасында ма, әлде жанама мағынасында қолданып отырсың ба?

— Би деп тура мағынасында айтып отырмын. Қанша бұрмаласаң да, жала жапсаң да мен айтқаныңа көнбеймін. Дегенмен сенің қолыңнан келмейді де.

— Сенің ойыңша, мен арыстанның жүнін қырқып және Фрасимахқа жала жабатындай ақымақпын ба?

— Дегенмен сен солай етпек те болдың, бірақ қолыңнан келмеді.

— Бұл туралы жетер енді. Одан да айтшы маған: сен кім туралы айттың, тура мағынадағы дәрігер дегеніміз кім — ақшаны ғана ойлайтын ба, әлде ауруларының көңілін күптейтіндер ме? Әлбетте нағыз дәрігер туралы сөз болып отыр.

— Ол ауруларының көңілін күптейді.

— Ал кеменің тұтқасындағы ше? Нағыз кеменің тұтқасындағы адам — ол ескекшілердің бастығы ма, әлде өзі де ескекші ме?

— Ескекшілердің бастығы.

— Кемеде жүзгенімен, оны ескекші деп атамаймыз ғой. Оны кеменің тұтқасындағы адам деп, ол кемеде тұрғандықтан емес, ескекшілерді басқару шеберлігіне байланысты атайды.

— Тап солай.

— Ондай болса, кеменің тұтқасындағы адам да, дәрігер де қандай да бір пайдалы мәліметке ие емес пе?

— Әрине.

— Кімге қандай пайдалы екендігіне қарай ізденіс үшін өнер қалыптасқан жоқ па?

— Иә, сол үшін.

— Ал кез келген өнер үшін өзінің бастапқы жоғары болмысынан артық не қажет?

— Сен не айтпақсың?

— Егер менен біздің денеміз өзінен өзі емделе ме, жоқ әлде тағы басқаны қажет етеді ме деп сұраса, мен мынандай жауап берер едім: Әлбетте қажет етеді. Қазіргі кезде дәрігерліктің тағы да басқа тәсілдері табылды, біздің денеміз мінсіз емес қой, сондықтан өзінен өзі жазылмайды. Денеге қажеттіліктен басқа өнер де қажет. Қалай ойлайсың, мен дұрыс айттым ба?

— Дұрыс.

— Онда неге келіспейсің? Дәрігерлік өнердің өзі мінсіз емес пе? Қандай да болсын өнерді тағы да бір нәрсемен толықтыру керек пе, көзді — көрумен, құлақты — естумен дегендей? Кез келген өнерге тағы да бір біріншісі үшін не қажет, қандай толықтыру керектігін анықтайтын өнерді қосу керек пе? Өнердің өзінде кемшілік бар ма, оған ненің пайдалы екендігін анықтайтын тағы бір өнер қажет пе? Ал екінші қосымша өнер үшін тағы бір өнер керек, осылай шексіз кете береді ме? Әлде әр өнер ненің пайдалы екенін өзі шешеді ме? Жоқ, әлде оның кемшілігін анықтаудың қажеті жоқ па? Өнердің міні болуы мүмкін емес, сондықтан да толықтыруды қажет етпейді. Ол дұрыс болғандықтан, тұтастығы мен мінсіздігін сақтағанға дейін оның кемшілігі жоқ. Сен қолданған тура мағынасында да қарастырсақ, осы шығатын шығар?

— Солай шығар.

— Олай болса, дәрігерлік өзіне пайдалысын емес, денеге пайдалысын қарастырады.

— Иә.

— Салт аттылық салт аттылық үшін емес, аттың пайдасын көздейді. Кез келген өнер де өзіне қажеттісін емес (ол еш нәрсені қажет етпейді), нысанына қажеттісін қарастырады.

— Солай шығар.

— Фрасимах, кез келген өнер — ол қолданылатын жерде би де күш те емес пе?

Фрасимахтың бұған да келісуіне тура келді.

— Олай болса кез келген өнер күштілердің емес, басқарылып отырған әлсізге пайдалы.

Фрасимах таласқысы келсе де, бұған келісті, ол келіскеннен кейін, мен:

— Яғни, дәрігер — дәрігер болғандықтан, дәрігерге емес, ауруға қажетін жасайды. Біз тура мағынасында дәрігердің, ақша үшін емес, ауру үшін ем жасайтынымен келістік қой. Әлде біз бұған келіскен жоқпыз ба?

Фрасимах растап келісті.

— Олай болса, кеменің тұтқасындағы адам тура мағынасында ескекші емес қой?

Фрасимах бұған да келісті.

— Олай болса, кеменің тұтқасындағы адам — басқарушы, өзіне пайдалысын емес, ескекшіге пайдалысын жасайды, яғни оны тыңдайтынға.

Фрасимах мұнымен де зорға келісті.

— Олай болса, Фрасимах, кім басқарса, алдымен өзінің пайдасын емес, оның бұйрығын орындайтынның пайдасын жасайды. Ол не айтса да, не жасаса да, қоластындағысына қолайлысын таңдайды.

Біз пікірталасымыздың осы тұсына келгенде, бәріне әділдік алдындағы анықтамасына қарама-қарсы болып шықты, Фрасимах жауап берудің орнына, оқыстан келесі сұрақты қойды:

— Айтшы маған, Сократ, сенің күтушің бар ма?

— Не дейсің? — дедім мен. — Одан да сен сұрақ қойғанша, жауап бер?

— Сен қойды қойшыдан айыра алмайсың ғой, сондықтан да күтушің сенің мұрныңды сүртсін.

— Оны неге айттың? — дедім мен.

— Сенің ойыңша қойшы немесе бұқашы қойын немесе қойын семірткенде, оларды ойламайды, өз пайдасы мен қожайынның мүддесін көздейді. Сенің ойыңша, мемлекеттік билеушілер өздерінің қоластындағыларына қойшылардың қойына қарағаннан басқаша қарайды ма, олар күндіз-түні қайдан пайда түсірсем деп ойламайды ма? «Әділ», «әділдік», «әділсіз», «әділдіксіз» — сен бұлардан алыссың, сен тіптен: әділдік пен әділдің негізінен басқаның, билеушінің пайдасы, ал бағынушыларға бұл қып-қызыл зиян екендігін білмейсің, ал әділдіксіз — керісінше: ол қарапайым адамдарға тән, яғни әділ адамдарға. Қызмет атқарғандықтан байлар жақсы, ал олар нашар тұрады.

Сократ, ақымағым, сен әділ адамның барлық жерде әділетсіз адамнан жеңілетініне көңіл бөлуің керек. Әсіресе, тығыз қарым қатынаста, бірлесіп бір іс бастағанда, нәтижесінде түскен пайдадан әділ адамның әділетсіз адамға қарағанда көбірек алғанын сен еш жерден естімейсің, керісінше, қайта аз алады. Мемлекетпен байланысқанда, айтарлық, қандай да бір жарна төлегенде: бірдей мүлкі бар болған жағдайда да әділ адам әділетсізге қарағанда көп төлейді, ал алған кезде әділге еш нәрсе түспейді, ал әділетсіз адам бәрін алады. Ал ол мемлекеттік қызмет атқарса, әділ адам еш зала келтірмесе де, оның отбасылық ісі жүрмейді, себебі ол оған көп көңіл бөле алмайды, ал қоғамдық жұмыстан ол ешқандай пайда көрмейді, себебі ол әділ адам. Сонымен қоса ол туысқандарының ренішіне қалады, себебі оларға әділ болғандықтан, еш қамқорлық көрсете алмайды. Ал әділетсіз адамда бәрі керісінше болады.

Мен басында айтқанымды қайталаймын: билік көп мүмкіндік береді. Сен әркімнің әділ болғанынан гөрі әділетсіз болғанын қаншалықты пайдалы екенін білгің келсе, мұны есепке алуың керек. Әділетсіздіктің нәтижесінде әділдікті бұзған адамның рақатқа бөленген кездегісін қарастырсаң, саған жеңіл болады және де әділдікті бұзбай әділетсіздікті өз мойнымен сезінген адамның қаншалықты бейшара болатынын көресің. Қатыгездік осындай: ол астыртын, біресе ашықтан ашық шіркеудің де, мемлекеттің де, жеке тұлғаның да, коғамның да мүлкін не біртіндеп, не бәрін бірден ұрлайды. Әділдікті бұзудың бірен-сараңы ғана беті ашылып, жұрт алдында абыройынан айырылып, жазаланады. Мұндай жиі бұзатындар қылмыстарына қарай, құдайға күпірлік етуші, құлдарды ұрлаушы, қарақшы, баукеспе, ұры деп аталады. Басқалары азаматтардың мүлкінен айырып коймай, өздерін құлға айналдырса, оларды абыройынан айырудың орнына жарылқаушы, озық деп тек отандастары ғана атамайды, шетелдіктер де солай атайды, себебі оларды әділетсіздік жасаушы деп таниды. Әділетсіздіктің болатынын айтатын көріпкелдер, оның қалай іске асатынын айтпайды, себебі өздері азапқа түсулері мүмкін. Міне, сондықтан да, Сократ, толық әділетсіздік әділдіктен күшті, онда күш те, бостандық та, билік те жетерлік, мен басында айттым ғой күштіге ол пайдалы деп, әділетсіздік өздігінен пайдалы.

Осыны айтып, Фрасимах кетпек болды — көп сөзімен моншашы сияқты біздің үстімізден құйып, құлағымызды тұндырып тастады, дегенмен отырғандар оны жібермей, айтқан сөздеріне дәлел келтіру үшін қалуына мәжбүр етті. Менің өзім де осыны қажет еттім де, келесіні айттым:

— Сен қызық адамсың, Фрасимах. Бізге сонша сөзді айтып, енді кетпек боласың, сонымен бірге сен бізді сендіре алмадың, айтқаныңды өзің де толық түсініп болған жоқсың. Мұны анықтау сен үшін ұсақ-түйек пе? Өз пайдамызды көздеп, өмір сүруде, осыны басшылыққа алған жоқпыз ба?

— Менің ойымша, — деді Фрасимах, — бұл басқаша.

— Менің ойымша, — дедім мен, — сенің сөзің бойынша, сен білетіннен хабарсыз болып, қалай болса, солай өмір сүрерімізде сенің жұмысың жоқ. Дегенмен қадірлім, мұны бізге ашуға тырысып бақ. Біз мұнда көп жиналдық, сондықтан біздің көзімізді ашатын болсаң, бұл сенің берген үлесің болады. Ал менің пікіріме келетін болсақ, әділетсіздік толық бостандық берілгеннің өзінде де, әділетсіздік әділдіктен гөрі пайдалы дегеніне сенбеймін. Біреу астыртын немесе ашықтан ашық әділетсіздік танытты делік, бәрібір бұл менің ойымды өзгертпейді. Мүмкін отырғандардың менен басқасы да осындай нәтиже жасаған шығар. Құрметті, Фрасимах, әділдікті әділетсіздіктен жоғары қойып, біздің бұрыс ойлап отырғанымызға сендірші бізді.

— Қалай сенің көзіңді жеткіземін? — деп сұрады Фрасимах. — Егер менің қазір айтқаным көзіңді ашпаса, қалай жеткіземін? Менің көзқарасымды сенің жаныңа тықпаймын ғой.

— Зевс үшін мұны істеме! Ең алдымен, басында айтқан пікіріңді ұстан, ал егер оны өзгертсең бірден айт, алдама бізді. Көрдің бе, Фрасимах (тағы да қарастырып көрейік): алдымен дәрігердің нағыз дәрігер екенін анықтағанда, сен сол нақтылықты қойшы туралы айтқанда сақтау керектігін ұмытып кеттің. Сенің ойыңша, ол қойды қойшы болғандықтан бағады ғой, бір жатып ішер сияқты тамаққа тоюды ғана ойлайтын адам ретінде немесе пайдаға келсек, қойшы емес сорушы ретінде қабылдайсың ғой. Сонымен қатар ол өзінің тікелей жұмысы үшін жауап береді, ал бұл қойдың қамын ойлау деген сөз. Сондықтан да мен билік коғамдық пен жеке тәртіп үшін керек деп ойлағанмын. Сенің ойыңша, мемлекет билігінде отырғандар, яғни нағыз билеушілер, өз еріктерімен басқарады ма?

— Зевспен ант етейін, тек қана ойламаймын, нақты білемін де.

— Рас па, Фрасимах? Билеушілердің кез келгені өз еріктерімен билегілері келмей, оған сыйлық беруін талап етеді, себебі оның билігінен оған емес, қоластындағыларына пайда келеді. Маған мынаны айтшы: біз бір өнерді екіншісінен кызметіне қарай ажыратпаймыз ба? Тек, қымбаттым, өзге нәрсені айтпа, әйтпесе біз еш уақытта аяғына жетпейміз.

— Иә, біз оларды ол арқылы ажыратамыз.

— Олай болса, оның әрқайсысы жалпы емес жеке-жеке пайда келтіреді: мысалы, дәрігерлік — денсаулық, кеме жүргізу — жүзу кезіндегі қауіпсіздікті т.б.

— Әлбетте.

— Еңбекақы төлеу өнері сыйлық беруге қатысты ғой, себебі ол сол үшін қалыптасқан. Жоқ, әлде дәрігерлік те, кеме жүргізу де сен үшін бірдей ме? Сенің тұжырымыңа жүгінсек, сен бәрін нақты анықтағың келеді ғой, олай болса, кеме жүргізушінің денсаулығы теңізде жүзгендіктен жақсарып кетті дерлік, сен оны дәрігерлік деп атайсың ба?

— Әлбетте, жоқ.

— Сен еңбекақысын төлеу деп атайсың ба, егер ол жұмыс істеп жүріп, денсаулығы жақсарып кетсе?

— Әлбетте, жоқ.

— Қалай болғаны? Дәрігерлікті жұмысқа жалдану деп атайсың ба, егер ол солай жұмыс істесе?

— Олай атамаймын.

— Олай болса, әр өнердің өз пайдасы бар дегенге екеуміздің пікіріміз сай келеді ғой?

— Солай-ақ болсын.

— Олай болса, белгілі бір шеберлер бірлесіп пайда әкелетін қандай да бір іс істесе, олар бірлескен іске қатысады?

— Солай сияқты.

— Біз ақы алатын шеберлердің ақы төлеу өнерінен пайда көреді деп айтамыз.

Фрасимах зорға келісті.

— Олай болса, бұл пайда, яғни ақы алу, олардың өнерінен шықпайды ғой. Мұны нақтылай түссек: дәрігерлік денсаулыққа, ақы төлеу тәсілі сыйлық беруге, құрылыстық өнері үй соғады, ал жалдау өнері сыйлық берумен аяқталады. Басқаларында да: әр өнер өз ісін жасайды, пайда әкеледі. Егер бұл өнерге ақы төлеу қосылмаса, шеберге одан пайда бар ма?

— Жоқ сияқты.

— Ондай болса, ол тегін жұмыс жасағанда, оған еш пайда болмайды ғой?

— Мен солай ойлаймын.

— Олай болса, Фрасимах, енді бәрі анық болды: ешқандай да өнер, ешқандай да билік шеберге пайда келтірмейді, бірақ біз басында айтып кеткендей, ол қарамағындағыларға, яғни күштілерге емес әлсіздерге пайда келтіреді. Құрметті Фрасимах, мен басында айттым ғой, ешкім де билік құрып, басқаның қатесін түзеткісі келмейді, сондықтан да ол сыйлық талап етеді. Міне, сондықтан билікке отыратындарға сыйлық берілуі керек, ол не ақша, не құрмет, не билікке отырғысы келмейтіндер үшін жаза болуы мүмкін.

— Қалайша, Сократ? — деді Главкон. — Мен сыйдың алғашқы екі түрін білемін, бірақ сен жазаны да сыйға есептедің ғой, мұны мен енді түсінбеймін.

— Олай болса, сен нағыз жақсылардың сыйын түсінбейсің, солар арқылы келіскен жағдайда, ары бар адамдар басқарады. Сен білмейтін бе едің, атаққұмарлық пен күмісқұмарлық ұят болып есептеледі, расында да солай емес пе?

— Білемін.

— Міне, сондықтан да жақсы адамдар билікке отыруға келіспейді де: ақша үшін де емес, құрмет үшін де емес, өйткені олар ашықтан ашық сыйлық алып, жалдамалы да, астыртын алып, ұры да атанғылары келмейді, сонымен бірге құрмет те оларды қызықтырмайды, өйткені олар атаққұмар емес қой. Билікке отыруларына көндіру үшін, жаза қолдану керек. Сондықтан да өздігінен, сұратпай-ақ билікке отыру ұят. Ең қатты жаза — сен келісім бермегендіктен, саған қарағанда жаман адамның қоластында болу. Мен ойымша, осы үшін ғана жақсы адамдар билікке отыруға келісім береді, өйткені олар пайда көздеу үшін емес, орнына жақсы адам табылмағандықтан билікке отырады.

— Егер мемлекетте тек жақсы адамдар болғанда, қазіргідей билікке отыруға емес, биліктен кету үшін талас болар еді. Осыдан нағыз билеуші өзінің пайдасын емес, қарамағындағысының пайдасын көздейтіні анықталады, мұны түсінетін адам өзгелердің пайдасын емес, өзгелердің оның пайдасын көздегенін қалар еді. Мен Фрасимахтың әділдік күштілерге пайдалы дегеніне келіспеймін. Мұны біз кейінірек талдармыз.

Әділдік пен әділетсіздік

Мен үшін қазір Фрасимахтың әділетсіз адамның әділ адам өмірінен жақсы деп айтқаны маңызды болып тұр. Сен, Главкон, қайсысын таңдайсың? Айтылған тұжырымның қайсысы дұрыс?

— Менің ойымша, — деді Главкон, — әділ адамның өмірі тәуір.

— Сен естідің бе Фрасимахтың әділетсіз адамға неше игілікті үйіп-төккенін?

— Естідім, мен оған сенбеймін.

— Ондай болса, оның бұрыс екенін анықтасақ, оның көзқарасын өзгерткенімізді қалайсың ба?

— Әлбетте, қалаймын! — деді Главкон.

— Дегенмен біз оған қарсы әділдіктің игілік істерін санай бастасақ, ол бізге қарсы пікір айтады, онда игілік істерді санап, өлшеу керек болады ғой, яғни әр жауабымызға төреші керек болады. Егер біз зерттеуімізді алдындағыдай жасасақ, онда біз төреші де, қорғаушы да боламыз той.

— Әрине.

— Екеуінің қайсысы саған ұнайды?

— Екіншісі.

— Кәне, Фрасимах, — дедім мен, — басынан бастап жауап бер бізге. Сенің пайымдауың бойынша, нағыз әділетсіздік нағыз әділдіктен пайдалы ма?

— Әрине, мен осылай пайымдаймын, себебін де айттым.

— Онда мынаны айтшы, осылардың біреуін игілікті, екіншісін кемістік деп атайсың ғой?

— Неге атамасқа?

— Олай болса, әділдікті игілікті, ал әділетсіздікті кемістік деп атайсың ғой?

— Басқаша болмайды, құрметтім! Әділетсіздік мақсатты бағытты, ал әділдік ондай емес!

— Онда не болғаны?

— Бәрі керісінше.

— Әділдік кемістік пе?

— Жоқ, бірақ ол өте игілікті кещелік.

— Сен әділетсіздікті қаскүнемдік деп атайсың ба?

— Жоқ, дұрыс ойлаушылық.

— Саған әділетсіздер ақылды және жақсы болып көріне ме?

— Әділетсіздікті шегіне жеткізе білгендер тұтас мемлекетті де, халықты да бағындыруға мұршасы бар. Сен мені әмиянды ұрлаушылар туралы айтып тұр деп ойладың ғой, сірә? Ұстап алғанға дейін бұл да дұрыс Оны қазір айтудың қажеті, біздің таласып отырғанымыздан ол басқа.

— Маған сенің не айтқың келіп тұрғаны белгілі, әділетсіздікті жарылқаушылық пен даналық санап, әділдікті керісінше санайтының мені таң қалдырады.

— Әлбетте солай.

— Мұның қатты айтқандық, достым, саған жауап беретін адам табыла қоймас. Егер сен әділетсіздікті мақсатты деп тауып, сонымен бірге емістік, ұят десең, қабылданған көзқарасқа сай не деп жауап берерімізді табар едік. Енді анық болды, сен әділетсіздікті керемет және күшті дейсің, яғни біз әділдікке тән дегеннің бәрін әділетсіздікке теңейсің.

— Сен тура үстінен түстің.

— Сен ойыңдағыны айтып отырған сияқтысың, олай болса бәрін талдап көрелік. Менің ойымша, Фрасимах, сен ойлап отырған жоқсың.

— Мен қалай ойласам да, саған бәрібір емес пе? Менің тұжырымды жоққа шығара алмайсың.

— Бәрібір болғанның өзінде, мына сұраққа жауап берші: әділ адам басқа әділ адамнан артық болғысы келеді ме?

— Жоқ, онда ол қарапайым, сыпайы болып көрінбес еді.

— Әділдік жасағанда да ма?

— Онда да.

— Ал ол әділетсіз адамнан артықпын деп есептегені әділ болар ма еді? Әлде бұл әділетсіздік дер ме еді?

— Санар еді, егер күші жетсе.

— Мен ол туралы сұрап тұрған жоқпын, әділ адам әділетсізге қарағанда артықпын деп есептегісі келеді ме?

— Әрине, есептегісі келеді.

— Ал әділетсіз ше? Әділ адам мен әділдік тұрғысында да артықпын деп таласар ма еді?

— Неге таласпасқа? Ол бәрінен артық болғысы келеді ғой.

— Олай болса, әділетсіз басқа әділетсізден артық алу үшін күреседі ғой?

— Иә, солай.

— Олай болса, біз келесіні айтар едік: әділ адам өзі сияқтыдан емес қарама-қарсысынан артық болғысы келсе, әділетсіз адам өзіне ұқсасынан да, ұқсамайтынынан да артық болғысы келеді.

— Сен мұны жақсы айттың.

— Әділетсіз адам ақылды артық, ал әділ адам ондай емес қой?

— Мұны да жақсы айттың.

— Олай болса, әділетсіз ақылды және маңызды адамға ұқсас та, әділ ұқсас емес болғаны ғой?

— Қалайша адам өзіндейлерге ұқсас болмайды? Егер ондай болмаса, ұқсамайды да.

— Жақсы. Онда әрқайсысы кімге ұқсаса, соған тартқан.

— Неге олай демеске?

— Солай-ақ болсын. Фрасимах, айтшы, сен бір адамды музыка білгірі, екіншісін білгір емес деп атайсың ба?

— Әрине.

— Олардың қайсысы ақылды?

— Әрине, музыка білгірі ақылды, екіншісі ақылды емес.

— Олай болса, ақылды болса, ол көрнекті адам, ал екіншісі мүсәпір болды ғой?

— Иә.

— Ал дәрігер ше? Тура сондай ғой?

— Тура сондай.

— Құрметті Фрасимах, сенің ойыңша, музыка білгірі лираны тарту арқылы білгір атанғаннан басқа бір нәрсеге үміт артады ма?

— Меніңше, жоқ.

— Ал білгір емеске қарағанда ше?

— Әлбетте үміт артады.

— Ал дәрігер ше? Белгілі бір тамақ пен сусынды тағайындағаннан ол дәрігер атанып, дәрігерлік істі меңгергеннен басқаға үміт артады ма?

— Жоқ, ешқандай да.

— Дәрігер емеске қарағанда, ол бір нәрседен үміттенеді ме?

— Иә.

— Қай саланы алсақ та, білгір өзінің ісі мен айтқанынан басқаға үміт артпайды, тек өз саласында ғана білгір болып, басқа салаға араласпайды ғой?

— Мен соңғысымен келісемін.

— Ал топас ше? Ол білгір мен екінші топаспен бір нәрсеге таласа ала ма?

— Мүмкін.

— Білгір ақылды адам ғой?

— Мен солай ойлаймын.

— Ал ақылды адамның адамгершілігі бар ғой?

— Мен солай ойлаймын.

— Онда адамгершілігі, сонымен қатар ақылы бар адам өзіндеймен емес, өзіне қарама-қарсы келетін адаммен таласады ғой.

— Солай сияқты.

— Ал надан және кеміс адам өзіндейлермен де, өзіне қарама-қарсы келетіндермен де таласқа түсе береді.

— Тап солай.

— Олай болса, Фрасимах, әділетсіз адам өзіндеймен де, өзіне қарсы адаммен де таласқа түсе береді. Сен солай айтқан жоқсың ба?

— Иә, солай.

— Ал әділ адам өзіндейлермен таласпай, өзіне ұқсамайтындармен ғана таласады.

— Иә.

— Олай болса, әділ адам ақылды және қадірлі адамға ұқсас та, әділетсіз нашар және надан адамға ұқсас.

— Солай сияқты.

— Біз кім кімге ұқсаса, өзі де сондай деп мойындаған жоқпыз ба.

— Мойындадық.

— Олай болса, әділ — ақылды және қадірлі адам, ал әділетсіз — надан және қадірсіз адам.

Фрасимах айтқандардың бәрімен келіскенімен, мен сіздерге қандай қиындықпен келіскенін жеткізіп отырған жоқпын. Ол қара терге түсті, оның үстіне жаз кезі болатын. Мен сол кезде ғана тіпті Фрасимахтың да қызаратынын көрдім.

Біз әділдік — жарылқаушы және даналық, ал әділетсіздік — кемістік пен надандық екенін мойындағаннан кейін, мен келесіні айттым:

— Солай болсын. Мұны енді қалыптасқан деп санайық. Біз әділетсіздік күшті дедік қой. Есіңнен шығып кетті ме, Фрасимах?

— Есімде. Сен қазіргі айтқаның маған ұнаған жоқ, сондықтан мен тағы мынаны айтқым келеді. Мен айтсам, сен мылжыңдап кетті дейсің ғой. Мен айтқым келгенде айтқыз, қоятын сұрағың болса, сұра, мен кемпірлерге ертегі айтқандай етіп саған жауап берейін, бас изейтін жерде басымды изеп, шайқайтын жерде, шайқайын.

— Тек өз пікіріңе қайшы келетінді айта көрме.

— Мені сөйлеткің келмесе, сені разы етейін. Енді маған не дейсің?

— Еш нәрсе, Зевспен ант етейін. Сен осылай жасағың келсе, еркің өзінде, бірақ мен саған сұрақ қойғым келіп отыр.

— Сұра.

— Біздің ойымыз рет ретімен болу үшін, мен алдындағыны сұраймын: әділдік әділетсіздікке қалай қарайды? Алдында әділетсіздік әділдікке қарағанда күшті, зор деп айтылды ғой? Енді әділдік — даналықпен жарылқаушылық болып шыққанда, әділетсіздік надандық болғандықтан, ол оп-оңай әділетсіздіктен күшті болып шығады ма деп ойлаймын. Мұны әркім де түсінеді.

Дегенмен, Фрасимах, мен мұны үстірт қарастырғым келмейді, сен әділетсіз мемлекет болып, әділетсіздікпен басқа да мемлекеттерді бодандыққа алады және көптеген мемлекеттер бодандықта деп санайсың ба?

— Неге олай болмасқа? Оны негізінен ең күшті әділетсіз мемлекет жасауы мүмкін.

— Сенің тұжырымың осындай екенін мен түсінемін. Дегенмен мен басқаша қарастырамын: мемлекет басқаға қарағанда күшті ретінде өз күшін әділдікпен санаспай табады ма, әлде сол арқылы табады ма?

— Егер сен басында айтқандай, әділдік — даналық болса, онда әділдік арқылы. Егер мен айтқандай болса, онда әділетсіздік арқылы.

— Мен, Фрасимах, сенің жай ғана «иә» немесе «жоқ» жауап бермей, керемет айтқаның қуантады.

— Ол саған жағу үшін.

— Онда жақсы істедің. Тағы маған ұнауға тырысып, айтшы, сенің ойыңша, мемлекет не әскер, не қарақшылар, не ұрылар немесе басқа да әділетсіз бірлесіп іс жасайтын халық бір-біріне әділетсіздік танытса, бір нәрсе істеуі мүмкін бе?

— Әрине, жоқ.

— Ал бір-біріне әділетсіздік жасаса ше?

— Енді ше!

— Әділетсіздік, Фрасимах, ұрыс, қырғын шақырады, ал әділдік — бірлік және достастықты. Солай емес пе?

— Сенімен таласпау үшін, солай-ақ болсын.

— Сенің тарапыңнан бұл жақсы жасалды, құрметтім. Маған айтшы, егер әділетсіздік қай жерде болмасын, мейлі еркін адам болсын, құл болсын ұрыс-керіс туғызатын болса, оларды бір-біріне жиіркеніш тудырмайды ма, ал бұл бірлесіп іс жасауға кедергі жасап, қырғынға ұшыратпайды ма?

— Әрине.

— Олар екеу болғанның өзінде, олардың пікірлері өзгермейді ме, дұшпандар сияқты бір-бірін жек көрмейді ме, онымен қоса әділ адамдарды да?

— Иә, олар бір-біріне жау болады.

— Фрасимах, егер әділетсіздік біреуінде ғана болғанның өзінде, ол оз күшінен айырылады ма? Керісінше, қайта күші кемімейді ме?

— Кемімей-ақ қойсын.

— Ал оның күші қай жерде әділетсіз пайда болмасын, мейлі мемлекетте, тайпада, әскерде болсын, ең алдымен, олардың бірлесіп іс жасауға кедергі етуімен шектеледі, өйткені ол ұрыс-керіс туғызады, ішкі және сыртқы жауласуға итереді, соның ішінде әділ қарсыласына да. Солай емес пе?

— Әлбетте, солай.

— Бір адамда ғана болғанның өзінде, ол соған қатыстыны жасайды. Ең алдымен, оны әрекетсіз етеді, өйткені ол өз-өзімен келіспейді, ол өз-өзіне жау болады, сонымен қоса әділ адамдарға да жау болады. Солай емес пе?

— Иә.

— Бірақ, достым, құдай да әділ ғой?

— Солай-ақ болсын.

— Фрасимах, олай болса, әділетсіз құдайға да жау, ал әділ адам оған дос.

— Мұндай тұжырымыңа өзің той, қымсынба. Мен саған отырғандардан жау таппау үшін қарсы келмеймін.

— Онда мені басқа да жауаптармен тойдыр. Әділ адамдар дана, артық және іскер, ал әділетсіздер бірлесіп іс жасай алмайтындығы анықталды. Біз алдында әділетсіз күштірек деп айтқан едік, онда біз дұрыс айтпаған едік. Олар бір-бірін әділетсіз болғандықтан аямас еді. Сондықтан да олар солай етті де. Әділетсіздікке өздерінің әділетсіздіктері итермеледі, олар тек жартылай ғана кеміс, себебі олар нағыз әділетсіз болса, олар әрекет ете де алмас еді ғой. Менің түсінігім бойынша, сені осыны басында айттың ғой.

Бізге тек әділ адамдардың әділетсіз адамдарға қарағанда жақсы және бақытты тұратынын анықтау ғана қалды. Дегенмен айтылғаннан анық көрініп тұрған сияқты, дегенмен бүге-шегесіне дейін қарастырайық.

— Онда анықта.

— Мен анықтайын деп жатырмын. Айтшы маған аттың қандай да бір міндеті бар ма?

— Меніңше бар сияқты.

— Сен аттың немесе басқаның міндеті деп сол арқылы орындалатынды немесе сол орындайтынды айттың ба?

— Түсінбедім.

— Сен көзден басқа нәрсемен көре алар ма едің?

— Әрине, жоқ.

— Ал құлағыңнан басқамен тыңдай алар ма едің?

— Мүмкін емес.

— Онда бұл олардың міндеті деп айту дұрыс болады ма?

— Әрине, дұрыс.

— Ал жүзім бұтағын бақ пышағы немесе басқа да құралмен кесе аласың ба?

— Әрине.

— Бірақ оны арнайы орақпен басқасына қарағанда жақсы кесесін ғой?

— Иә, шынымен.

— Онда бұл орақтың міндеті деп есептейміз бе?

— Есептейміз.

— Онда сен менің басында қойған сұрағымды дұрыс түсінесің: сол арқылы іске асатын болса, ол — әр заттың өз міндеті болады ма?

— Түсіндім. Бұл әр заттың міндеті болады.

— Жақсы. Әр заттың өз міндеті болса, өз қасиеті де болады ғой? Мысалдарымызға қайта келейік: көздің өз міндеті бар ма?

— Иә, бар.

— Онда көздің өз қасиеті бар ғой?

— Ол да бар.

— Ал құлақтың оз міндеті бар ма?

— Иә.

— Онда, оның да қасиеті бар ғой?

— Барлық заттарда да сондай емес пе?

— Солай.

— Тоқташы. Көз қасиеті орнына кемшіліктері болса, ол өз міндетін атқарады ма?

— Қалайша, көрудің орнына сен соқырлықты айтып тұрсың ғой.

— Иә, сол көру ғана көздің қасиеті болып табылады. Мен әлі бұл туралы сұрап тұрған жоқпын, қасиеті түгел болған жағдайда ғана өз міндетін жақсы, ал кем болғанда нашар орындамайды ма?

— Сен дұрыс айттың.

— Құлақтар да есту қасиетінен айырылса, өз міндетін нашар орындамай ма?

— Әлбетте.

— Мұның бәрін бір ережеге сала аламыз ба?

— Менің ойымша, иә.

— Онда осыдан кейін мынаны қарастыршы: жанның басқамен айталық, қамқорлық жасау, басқару, кеңесу т.б. орындалмайтын қандай да бір міндеті бар ма? Біз жаннан басқаға осыны орындайды деп нақты көрсете аламыз ба?

— Басқасы жоқ.

— Өмірге келейік, жанның ісі деп айта аламыз ба?

— Әлбетте.

— Олай болса, жанның қандай да бір өзіндік қасиеті бар ғой?

— Бар.

— Бұл қасиетінен айырылып, жан өз міндетін жақсы атқарады ма?

— Ол мүмкін емес.

— Олай болса, нашар жанның билік құруы мен қамқорлығы нашар болады да, жоғары деңгейлі жандікі жақсы болады ғой.

— Тап солай.

— Дегенмен біз жанның қасиеті — әділдік, кемшілігі — әділетсіздік деп шештік қой.

— Иә, солай.

— Олай болса, әділ жан мен әділ адам жақсы өмір сүреді де, әділетсізі нашар өмір сүреді ғой.

— Сенің тұжырымың бойынша, солай сияқты.

— Адамгершілікпен өмір сүрген адам рақатқа бөленеді де, адамгершіліксізі керісінше болады ғой.

— Иә, керісінше.

— Олай болса, әділ адам бақытты да, әділетсізі мүсәпір болады ғой.

— Солай-ақ болсын.

— Бақытсыз болудың кемшілігі неде? Бақытты болу басқаша.

— Қалайша басқаша болады?

— Олай болса, қызықсың, Фрасимах, әділетсіздік әділдіктен ешуақытта да пайдалы болмайды.

— Бендидияда осыған тоя бер, Сократ!

— Фрасимах, сен мені тойдырып отырсың, егер сен сондай жуас болып, ашуланғаныңды қоссаң. Дегенмен мен әлі тойған жоқпын, бұл сенің емес менің күнәм. Алдындағы асын екіншісінің дәмін көру үшін тастай салған тәтті құмарлар сияқты, мен де басында қарастырғанның жауабын таба алмай қалдық, әділдік дегеннің не екенін анықтамай жатып, мен ол кемшілік пен надандық па, әлде даналық пен адамгершілік пе соны анықтауға кірісіп кеттім. Содан кейін әділетсіздік әділдіктен пайдалы деген тұжырымды естіп, басындағы сұрақты қойып, соған көштім. Сондықтан да қазіргі әңгімемізден мен еш нәрсе алмадым. Әділдік дегеннің не екенін білмей жатып, оның қасиеті бар ма, жоқ па, әділ бақытты ма, әлде жоқ па, анықтай алмаспын.





ПЛУТАРХ

Әлем мәдениеті тарихында Плутархтың орны ерекше. Антикалық жазушылар ұмыт болған орта ғасыр дәуірінде ол әйгілі болған, қайта өркендеу және Ағарту дәуірлерінде де ерекше белгілі болып, қазіргі уақытта антика авторлары арасында оның шығармалары ықыласпен оқылады.

Плутарх өмірі туралы бізге жеткен мәлімет көп емес. Ол біздің дәуіріміздің 46 жылы туылып, 120 және 130 жылдар аралығында қайтыс болғаны белгілі. Плутархтың отаны — көне дәуірде астанасы атақты жетіқақпалы Фива болған Грекияның Беотия облысындағы Херонея қаласы. Плутарх шығармаларынан оның туған қаласының патриоты болғанын байқаймыз. («Маған келетін болсақ, — дейді ол, мысалы, Демосфен өмірбаянында, — мен кішірек қалада турамын, оны одан да кішірейтпеу үшін, сонда тура бермекпін»).

Плутархтың өз заманының білімді адамдарының бірі екені дау тудырмайды, ол әдебиетті, тарихты және философияны өте жақсы білген, музыкадан және жаратылыстану ғылымдарынан да білікті болған. Бастапқы білімін Плутарх үйінде алған сияқты. Оның атасы Ламприй мен әкесі Автобул және ағалары Тимон мен Ламприй де білімді адамдар болған. Бұрыннан антика мәдениеті мен ағартудың орталығы саналатын Афина қаласы Плутарх заманында да осы маңыздылығын жоғалтқан жоқ, ол бозбала кезінде білімін жалғастыру үшін Афинаға аттанған. Плутархтың Афинаға қашан жеткенін және сол қалада қаншалықты ұзақ болғанын біз білмейміз. 66 жылы Рим императоры Нерон Грекияға саяхат жасағанда Плутархтың Афинада тұрғанын білеміз. Философ-перипатетик Аммоний оның ұстазы болған, сол кездегі барлық мәдениетті адамдар сияқты Плутарх философияны, риторика және жаратылыстану ғылымдарын оқыған.

Оның шығармаларынан Плутархтың Грекияның Афинадан басқа қалаларында, сонымен қатар Александрия мен Римде болғаны анық байқалады. Римде ол екі рет болған, бірінші рет туған қаласынан елші ретінде әйтеуір бір мемлекеттік шаруалармен болған сияқты. Плутарх Римде болған кезін көпшілік алдында сөз сөйлеуге де, философиялық әңгімелесуде де пайдаланған, император Траянның досы Квинт Соси Сенеционмен достастығы осында басталды. Кейіннен Плутарх өзінің көптеген шығармаларын Сенеционға арнайды.

Атап өтетін нәрсе, Плутарх заманында Грекия өзінің тәуелсіздігінен ертеректе айырылған және демократиядан естеліктен басқа еш нәрсе қаламаған еді. Біздің дәуірімізге дейін 146-жылы гректер консул Муммия басшылық еткен Рим әскерінен ойсырай жеңіліп, гректердің ірі қалаларының бірі — Коринф түгелімен қиратылып талқандалғанда, Грекияның тәуелсіз тарихы аяқталған еді, ол Македония провинциясы құрамына кірді, кейіннен, Август кезінде Ахаия провинциясы деп атала бастады. Гректік қауымдар жер жекеменшіктігін, өзін-өзі басқару құқын және өз сотын сақтап қалды, бұл жағынан алғанда римдіктер басқа бағынышты халықтарға қарағанда оларға рақымшылық көрсеткен, дегенмен жоғарғы билік рим отырғызған өкіл қолында болды, жиналысқа қатысу үшін, сайлау құқына ие болу үшін жоғары мүліктік дәрежелеу орнатқан болатын. Міне, осылай қауымдастықтың өзін өзі басқаруына қатысу тек бай адамдардың мүмкіншілігінде болды, бұл бұрынғы демократияның толығымен жойылғанын білдірді.

Дегенмен еуропалық гректердің жағдайы (Кіші Азияны мекендейтін гректерге қарағанда) римдік басқа провинция тұрғындарына қарағанда едәуір жеңіл еді. Гректер өздерінің жоғары деңгейлік мәдениетін қалыптастырғанының арқасында римдіктер гректерді өздерінің ұстазы санайтын, «graeculi» (грекшелер) деп жиі кішірейтіп атауы гректердің ғалымдығын құрметтеумен астасып жататын. Барлық білімді римдіктер грек авторларының еңбектерімен таныс, ал көбі Грекияда білім алған. Император Нерон сияқты жексұрын адамның өзі грек әдебиеті мен өнеріне тәнті болған және Ахайя аймағына рақымшылықпен қараған. Саяси биліктегі өздерінің басшылығына қарамастан, римдіктер гректерден мәдени жағынан қалып кететін. Римнің жоғарғы міндетін римдіктер әлемдік үстемдік ретінде қабылдады, сондықтан гректердің мәдениет саласында басымдылығы олардың тәкаппарлықтарына еш әсер етпеді. Мұны белгілі рим ақыны Вергилий нақты көрсеткен:

Біреулер қоладан тіріге ұқсатып мүсін жасар,

Немесе мрамордан ердің келбетін айнытпай салар,

Аспан денелерінің қозғалысына пікірталас жүргізер

Шыққан жұлдызды тауып немесе атау берер — даусыз.

Римдік! Сен халықты айбынды басқара біл —

Сенің өнерің осыда! — бейбітшілік шартын орындау,

Бағынғанға рақымшылық ету, менмендерді соғыспен бас игізу.

(«Энеида», ҮІ, 847-853, ауд. С.А. Ошерова).

Әлбетте, Плутархтың терең білімділігі Римде оны жақсы қабылдауға себеп болды, онда ол көптеген беделді адамдармен тіл табысты. Император Траянның өзі Плутархқа қамқорлық көрсетті және оған консуляр деген сыйлы атақ берді. Плутарх өзінің бар ықпалын туған Херонеидің пайдасына, мүмкін болса, бүкіл Грекияның пайдасына барынша қолданбақ болды. Плутарх болып жатқан істерге салмақпен қарап, Рим билігі Ахайя аймағына беріп отырған алдамшы еркіндік, Плинийдің айтқандай «еркіндік соңғы көлеңкесі» туралы еш уақытта ойынан жаңылған емес. Рим билігіне қарсы шығуды Плутарх бос әуре деп тауып, өз отанына деген пайда билік басындағы римдіктермен дос болуда деп білген. Осы ойын «Мемлекеттік істер туралы ғибратнама» деген трактатында жазған, әр түрлі билік басында отырған отандастарына «Сен билейсің, бірақ сені де билейді», «Басыңдағы билігіңе масаттанба, оның үстінде римдіктің етігі тұрғанда» дегенді өз-өзіне қайталап отыруға кеңес берген. Рим билігінің биікке көтеріліп, оған қарсы келетін ешқандай саяси күштің болмай тұрған дәуірінде Плутарх ұстанған принциптер ең ақылды қадам болатын. Плутарх әр түрлі қоғам қызметінде болды: архонт, құрылысты қадағалаушы немесе қазіргі тілмен айтқанда бас сәулетші, беотарх, сонымен қатар Дельфідегі Аполлонның өмір бойы абызы болу сияқты құрметті қызметті де атқарды.

Әр түрлі, негізінен, философиялық тақырып және әдеби еңбектер бойынша дәріс оқумен қоғамдық қызметін атқарып, өмірінің екінші жартысын Плутарх туған Херонеясында өткізді деп ойлаймыз.

Плутарх шығармаларын талдасақ, ол жоғары өнегелі адам, үлгілі күйеу және отағасы болған. «Жұбайларға өсиетте», «Эрот туралы» шығармасында отасу адамдар арасында қасиетті одақ деп саналады. Плутарх әйелінің есімі Тимоксена болатын, олардың бес балалары — төрт ұл, бір қызы болған. Плутархтың қызы мен екі ұлы кішкентай кезінде өлген. Әкесі үйде болмаған кезде қызы өлген, Плутархтың шығармалары арасында қайғылы жағдайға байланысты және шын қайғыру мен әйеліне деген сүйіспеншілікпен Тимоксенаға жіберген «Әйеліме жұбату сөз» хаты сақталған.

Плутархтың әр тақырыпқа жазылған философиялық, тарихи, діни, тіптен жаратылыс тану бойынша шығармалары көп. Балаларының бірі — Ламприй құрастырған оның шығармаларының каталогі бар. Бұл каталогте 210 шығарма аталған, бірақ көрсетілген бұл санды нақты дей алмаймыз: Плутархтың кейбір шығармалары сақталмай қалды, сонымен қатар сақталғандардың ішінде Плутархтікі дейтіндері және шын мәнінде басқалардың қолынан шыққан белгісіз авторлардың шығармалары бар. Плутарх жазғанның бәрі екі топқа бөлінеді: оған әлемдік атақ әкелген «Салыстырмалы ғұмырнаме», «Парасаттылық шығармалары», немесе оларды қысқаша атағанда «Моральдар», көп жағынан «Ғұмырнамелерден» кем түспейтін.

Плутархтың барлық басылымдарында, тіпті ең ежелгілерінен бастап қабылданғандай «Парасаттылық шығармалары» деп аталып, мазмұны жағынан әр түрлі заттардың біріктіріліп берілуі өте шартты түрде. «Жұбайларға өсиет», «Мемлекеттік істер туралы ғибратнама», «Балаларды тәрбиелеу туралы», «Музыка туралы», «Аристофен мен Менандрды салыстыру», «Соқыр сенім туралы», «Қарыздар болмау туралы», «Грилл немесе хайуандардың да саналы екендігі туралы», «Құдай тарапынан жазасының баяулығы туралы», «Әйелдердің ерлік істері туралы», «Қызығушылық жолында» т.б. кейбір атауларын тізіп шығу бұл шығармалар тақырыптарының әр түрлі екенін көрсетеді. «Парасаттылық шығармалардың» сексеннен астамы жетті. Олардың көбі философия мәселелеріне арналған. Плутархтың философиялық және діни көзқарастарын қарастыру біздің мақсатымызға кірмейді, тек олардың эклекті екенін ғана айтамыз, дегенмен ол өзін Платонның шәкірті санайтын. Дегенмен Плутархты дерексіз философиялық ұғымдар қызықтырған жоқ. Оның басты міндеті — оқырманды адамгершілік жолына салу, философия — өз мақсатына жету құралы. Сондықтан оның философиялық шығармалары әдеп мәселелеріне қатысты. Плутарх өзінің әңгімесінде қызықты оқиғалар, анекдоттар, тарихи мысалдар келтіреді, сондықтан да әуестік, боссөздік, ашушаңдық, ақшақұмарлық сияқты кемістіктерден арылу — оның тәлімдері таусылмайтын қызығушылықпен оқылады.

«Салыстырмалы ғұмырнамалары» атақты гректер мен римдіктердің жұптап берген өмірбаяндарынан тұрады, сондықтан олар «салыстырмалы» немесе грек сөзімен айтқанда «жұптар» деп аталады. Әр жұпқа грек пен римдік өмірбаяны кіреді, Плутархтың ойы бойынша, тағдырлары ұқсас тұлғалар алынған. Кей жағдайда оқырмандарға ұқсастығын табу қиынға түседі. Әр жұптан кейін кішкене «Салыстырулар» беріледі. Бір жерде Плутарх екі емес бірден төрт адамның өмірбаянын біріктірген: гректерден Агид пен Клеоменнің өмірбаяны, римдіктерден ағайынды Тибери мен Гай Гракхтардың өмірбаяны. Бізге қырық алты жұп өмірбаян жеткен, жиырма үш жұптың «Салыстырмалары» сақталмай қалған. Сонымен бірге төрт өмірбаян сақталған, ал олардың жұптары сақталмай қалған. Барлығы бізге елу өмірбаян жеткен, бірақ Плутарх жазғанның бәрі сақталмаған. Біз өмірбаяндарды қай тәртіппен жазғанын және автордың қалай шығарғанын білмейміз, біздің басылымда қабылданған тәртіпке сай емес екендігі ғана белгілі. Көптеген басылымдарда бұрынғы дәстүр бойынша Плутархтың грек ғұмырнамаларының хронологиясымен берілген. Ол тәртіп мынадай: 1) Тесей мен Ромул; 2) Ликург пен Нума Помпилий; 3) Солон мен Публий Валерий Попликола; 4) Фемистокл мен Камилл; 5) Перкил мен Фабий Максим; 6) Гай Марций Кориолан мен Алкивиад; 7) Эмилий Павел мен Тимолеонт; 8) Пелопид пен Марцелл; 9) Аристид пен Үлкен Катон; 10) Филопемен мен Тит Квинтий Фламинин; 11) Пирр мен Гай Марий; 12) Лисандр мен Сулла; 13) Ки- мон мен Лукулл; 14) Никий мен Красс; 15) Эвмен мен Серторий; 16) Агесилай мен Помпей; 17) Александр Македонский мен Цезарь; 18) Фокион мен Кіші Катон; 19-20) Агид пен Клеомен және Тиберий мен Гай Гракхи; 21) Демосфен мен Цицерон; 22) Деметрий Полиоркет пен Марк Антоний; 23) Дион мен Брут. Төрт жұпсыз өмірбаяндар — Артаксеркс, Арат, Гальба, Отон.

«Салыстырмалы ғұмырнамалар» — маман-тарихшылар мен антикалық тарихқа қызығушылар үшін құнды материал, дегенмен Плутарх тарихшы емес, өзін тарихшы деп санамаған да. Александр Македонскийдің өмірбаянына кіріспеде ол өз міндеттерін анық көрсеткен: «Біз тарихты емес, өмірбаянды жазып отырмыз, әйгілі істерінен адамгершілік пен кемістіктерін байқауға мүмкін емес, дегенмен он мыңдаған кісі өліміне әкелген соғыстар мен зор әскер мен қаланы қоршаған кезден гөрі түкке тұрғысыз сөзден немесе қалжыңнан адамның мінез-құлқы анағұрлым ашылып қалады. Сондықтан адам денесінің басқа бөліктеріне көңіл бөлмей, мінезі анық байқалатын бет келбетіндегі ұқсастықтарды бейнелейтін суретшілер сияқты, біз де әрқайсысының жан дүниесіне бойлаймыз».

ПЛУТАРХ

САЛЫСТЫРМАЛЫ ҒҰМЫРНАМАЛАР

СОЛОН

I. Грамматикашы Дидим Солон кестесі туралы қарсы пікірін Асклепиадқа басқа жазушылардың Солон туралы пікірлеріне құлақ аспай, оны Эвфорионның ұлы деген Филокл дегенге сілтеме келтіріп айтады. Барлығы бірауыздан оның әкесі орта әулетті, бірақ шығу тегі әйгілі әулеттен шыққан, бабасы Кодр болған Эксекестид екенін айтады. Понтиялық Гераклид Солонның шешесі Писистраттың шешесінің жиен сіңлісі екенін айтқан. Бастапқы кезде олардың арасында достық қарым-қатынас болған, кейіннен кейбіреулердің айтуы бойынша туысқандық негізде және Писистраттың сұлулығы мен зор дарындығына Солон тәнті болған деседі. Сондықтан, менің ойымша, олардың араларында саяси негізде алшақтық қалыптасқан кезде, олардың қастасуы жабайы қантөгіске дейін жеткен жоқ, олардың арасында бір-біріне деген сезімнің өзара міндеттері сақталды, оны өткеннің естелігі мен нәзік махаббат ұмыттырмады:

Онда әлі тұтанады, әлі өшкен жоқ

Аспан оты.

Солонның сұлу жігіттерге көңіл құштарлығы болған және махаббатын басуға мысы болмаған, мұны өлеңінен де оқуға болады, сонымен қатар ол гимнастикалық жаттығулар жасау үшін құлдарға май жағуды және балаларды сүюді рұқсат етпейтін заң шығарды. Ол мұны құрметті іс деп санап, оған сай келетін адамдарды шақырып, сай еместерін аластатқан. Айтулары бойынша, Писистрат Хармаға ғашық болған және Академияда қасиетті шырақты алып жүгіру үшін от жағатын жерде Эроттың мүсінін жасатқан.

II. Гермиптің айтуы бойынша, Солонның әкесі әртүрлі қайырымдылықтарға дәулетінің бір бөлігін шығындаған. Солонға көмек көрсетуге дайын адамдар жеткілікті болғанымен, өзгелерге көмектесуге дайын отбасынан шыққандықтан, ол басқалардан алуды ұят санайтын. Сондықтан ол жас кезінен бастап саудамен айналысты. Дегенмен кейбір жазушылар Солон баюдан гөрі, тәжірибе жинау үшін саяхат жасаған дегенді айтады. Барлығы оның ғылымды сүйгенін айтады, себебі ол қартайған кезінің өзінде де төмендегіні айтқан:

Қартайып барамын, бірақ барлық жерде көп нәрсеге үйренудемін.

Солон байлыққа құмар болмаған, керісінше, ол байлығын төмендегідей көрсеткен:

кімнің күмісі артылып жатар.

Алтыны көп, жері және құнарлы егістігі,

Жылқылары да, қашырлары да бар. Дегенмен бай

Мықты мықыны және көкірегі, күші және аяғының

ұшқырлығы бар;

Егер тағдыр оған бозбаланы, жас сұлуды берсе,

Бақытты болар, өзі де жас болса.

Енді бір жерде мынаны айтады ол:

Бай болғым келеді, бірақ әділетсіз иелік еткім келмейді

Бұл байлыққа соңынан сұраныс та табылар.

Дегенмен әділ мемлекет қызметкері артықшылыққа ие болуға ұмтылмауы да мүмкін, сонымен катар қажетті заттардан да бас тартпайды. Гесиодтың айтуы бойынша, сол уақытта ешқандай жұмыс ұят саналмайтын кәсіп адамдар арасында айырмашылықты туғызбаған, сауда жасау, тіптен, құрметті іс саналатын, себебі ол эллиндерді варварлар әлемімен таныстырған, патшалар арасында достастық тудырып, әр деңгейде тәжірибе берген. Кейбір саудагерлер үлкен қалалардың негізін салушы болған, мысалы, Протид Роданда тұратын кельттердің сеніміне еніп, Массилияны салдырған. Фалес пен математик Гиппократтың да саудамен айналысқанын айтады, ал Платонның Египетте май сатуы шетелге саяхат жасауына мүмкіндік берді.

III. Солонның ысырапшылдығы, нәзіктікке бейімділігі және ләззаттық туралы айтылған философиялық емес жеңіл ойлы өлеңдері — барлығы, айтулары бойынша, саудамен айналысқандықтың салдары: сауда ісі адамды қауіпке итермелейді, сондықтан ол өзін қандай да бір қуанышқа және ләззатқа бөлегісі келеді. Бірақ Солон өзін байлар қатарына емес, кедейлер қатарына қосатын, мұны келесі өлең жолдарынан көреміз:

Көптеген Арам адамдардың көбі бай, ал мейірмандар кедей;

Біз арымызды қап ақшаға айырбастамаймыз;

Себебі қайырымдылық әркез өзімізде қалады, ал ақша

Бүгін сенде болса, ертең басқада.

Бастапқыда поэзияға бар ықыласын салмаған: ол үшін жай ойын және бос уақытта көңіл көтеру ғана болған, бірақ кейіннен өлең формасына философиялық ойын салған және мемлекеттік істерді де өлеңмен жеткізген, мұны тарих есінде қалдыру үшін емес, өз істерін ақтау, кейде мәлімет беру немесе тәлім беру, немесе афиналықтарды ұялту үшін жазған. Кей деректер бойынша, ол тіптен заңдарды да поэма түрінде жазбақ болған, айтулары бойынша, оның басы былай басталған:

Әмірші Кронидке алдымен сыйынайық.

Осы заңдарға жетістік және жақсы атақ берсін деп.

Өнегелі философияда ол басқа ғалымдар сияқты бәрінен де саяси бөлімін ұнататын. Табиғат ғылымы туралы оның білімі өте қарапайым және қарабайыр, мұны келесі өлең жолдарынан байқаймыз:

Аспандағы бұлттардан қар жапалақтап және бұршақ жаууда,

Күн күркіреумен найзағай жарқыл туғызар.

Теңіз желден долданар, егер оған тиіспесе

Басқа күш, онда беті толық тыныштықта жатар.

Жалпы, Фалес сол кездегі өз зерттеулерінде нақты сұраныстар қажеттілігінен әрі тереңдеп барған жалғыз ғалым болған секілді, ал қалғандары ғалым деген атақты мемлекеттік істердегі шеберлігі үшін алған.

ІҮ. Айтқандары бойынша, осы ғалымдар Дельфіде, содан кейін Коринфте бір кезде кездескен, онда Периандр бір той жасаған. Оларға құрмет пен атақты мосық тарихы алып келді, оны олар бір-біріне жарыса құрметтеп ысыра берген. Косс балықшылары ау тастап, Милеттен келгендер не түскенін білмей жатып, оны сатып алады. Оны, аңыз бойынша, Троядан жүзіп келе жатқан Елена сәуегейдің көне болжамын есіне түсіріп суға тастаған еді. Мосыға бола келгендер мен балықшылар арасында дау туды, содан кейін соғысқа дейін өршіген дауға қалалар килікті, кейіннен Пифия екі жаққа мосыны ең дана адамға беруін бұйырды. Алдымен, оны Милеттегі Фалеске, Косс тұрғындары милеттіктермен соғыс басталуына себеп болған мосыны өз еріктерімен соған сыйлады. Фалес Биант одан білімдірек деп айтады, содан мосы оған бұйырды, одан ол білімдар ретінде тағы біреуіне жіберілді. Содан айналып, бір-біріне жіберіліп, мосы екінші рет Фалеске оралады. Ақырында ол Милеттен Фиваға әкелініп, Аполлон Исменскийге арналды. Бірақ Теофраст мосыны алдымен Принедегі Биантқа, содан кейін Биант Милеттегі Фалеске, ол басқаға жіберді, сөйтіп қайта Биантқа қайтты да, Дельфіге аттандырылды дейді. Аңыздың соңғысы кең тарап кеткен, бірақ олар мосы емес, Крез жіберген тостаған, басқалары Бафиклдан қалған кубок еді дейді.

Ү. Солонның Анахарсиспен жеке кездескені және сөйлескені, сонымен бірге Фалеспен кездескені туралы әңгіме бар.

Әңгіме бойынша, Анахарсис Афинадағы Солонның үйіне келіп, есігін қағып, өзін шетелдікпін деп, достасу мен қонақжайлық одағын құру үшін келгенін айтады. Солон достасуды өз үйінде жасаған дұрыс деп жауап береді. «Ендеше, — дейді Анахарсис, — сен үйіңдесің ғой, бізбен достасумен қонақжайлық одағын құр». Солон оның тапқырлығына тәнті болып, оны қуана қарсы алады да, өзі қоғам қайраткері болып, заң жасап тұрғанда біраз уақыт оны жібермейді. Мұны біліп, Анахарсис оның жұмысына күледі: ол адамдардың қылмыстары мен пайдакүнемдіктерін жазған заңмен доғарғысы келеді, ол заңы өрмекші торынан айнымайды, заңда өрмекші торы сияқты әлсіз бен кедей түссе, ұстап қалып, күшті және байлары құтылып кетеді. Бұған Солон, әңгіме бойынша, қарсылық білдіреді, келісімді екі жаққа бұзу пайдасыз болса, сақтайды, заңды да азаматтардың мүддесіне сай жазып отырғанын айтады, ол заң бұзғаннан гөрі әділдікке жүгінгеннің қаншалықты пайдалы екендігіне бәрінің көзін жеткіземін дейді. Дегенмен нәтиже Солон үміттенгендей емес, Анахарсис айтқандай болды.

Халық жиналысында болып, Анахарсис эллиндерде ақылдылар сөйлеп, істі ақымақтар орындайтынына таң қалады.

ҮІ. Солон Милеттегі Фалеске келгенде, оның үйлену мен сәбилердің дүниеге келуіне енжар екенін көріп таң қалады. Бұл жолы Фалес үндемей қалады, бірнеше күн өткеннен кейін сырттан келген біреуді он күн бұрын Афинадан келгенін айтуға көндіреді. Солон Афинада қандай жаңалық барын сұрайды. Келуші Фалес үйреткеніндей: «Ештеңе емес, Зевспен ант етейін, бір жас жігіттің қазасы болып, оны шығарып салуға бүкіл қала тұрғындары келді. Айтулары бойынша, қаладағы өнегелі, қадірлі адамның баласы екен. Оның өзі болған жоқ, айтулары бойынша, ол баяғыдан шетелде екен». — «Қандай бақытсыз!.. — деп айқай салады Солон. — Ал оның есімі кім?». «Мен оның есімін естіп едім, — деп жауап берді әлгі, — есімде жоқ, оның ақылдылығы мен әділділігі туралы коп сөз болған». Осылай анау жауап берген сайын, Солонның қорқынышы үдей түседі, ақырында қауіптене отырып, ұлы өлгеннің есімі Солон емес пе деп айтады. Анау солай дейді. Сонда Солон басын ұрғылап, ауыр қайғыдағы адамдардай сөйлеп, ретсіз әрекет жасайды.

Фалес оны түртіп, күліп, мынаны айтады: «Міне, Солон, менің үйленбей, бала таптырмай отырғаным осыдан, себебі сондай мықты адамды әлінен айырады. Бұл әңгімеге келсек, қорықпа, бұл жалған». Гермиптің куәландыруы бойынша, онда Эзоптың жаны бар екенін Патек айтқан.

ҮІІ. Дегенмен, қажетті нәрсені жоғалтып алудан үрейленіп, шешімге келе алмаған адам ақылсыз және жасық. Олай болса, қайта жоғалтудан қорқып, ешкім байлықты да, атақты да, білімді де сүймес еді. Тіпті жоғары даңқ — ең ұлы және жағымды іс, біз көріп отырғанымыздай улану мен аурудан жоғалады. Фалестің өзі үйленуден қашып, қорқыныштан босай алған жоқ, себебі онда оның достары да, туыстары да, отаны да болмас еді. Сонымен бірге ол әпкесінің ұлы Кибисті бала етіп алған. Адам жанына сүю тән болса, онда сезім де, ой да, сана да болады, сүймесе, жанында тіптен басқа нәрсе қалыптасады. Заңды мұрагерлері жоқ үй мен жер сияқты, некесіз балалары, құлдары да адамға сүйіспеншілік ұялатып қана қоймай, соларды жоғалтып алмау үрейін де туғызады. Қарап отырсақ, кейде адам үйлену, сәбидің дүниеге келуі туралы қатыгездік көрсеткенімен, оның өз құлдары мен күңдерінің балалары ауырып, өлгенде қатты қайғырады, жаны жараланып, үнсіз күрсінеді. Тіптен ит пен жылқы өлгенде де кейбіреулері соншалықты қайғырып, өмір сүргілері де келмей қалады. Қайта, кейбіреулері жақсы адамдарды жоғалтқанда қатты қайғырмай, қалған өмірінде де саналы өмір сүреді. Сүю емес, әлсіздік тағдыр тәлкегіне үйренбеген адамдарды қайғыға салады, олар тіптен қолдарына берген заттан да ләззат ала алмайды, себебі кейін оны жоғалтып алу үрейлендіреді. Жоқ, кедейлікті — болашақта ақшадан жұрдай боламын деп, достың болмауын — болашақта одан айырыламын деп, баласыздықты — болашақта олар өледі деп мойындауға болмайды, одан да саналы түрде осыларға дайын болу керек. Жоғарыда айтылғанның өзі жетер.

ҮІІІ. Саламин үшін мегаралықтармен ұзақ және ауыр соғыстан шаршаған афиналықтар заң арқылы өлім жазасымен қорқытып, азаматтарға жазба немесе ауызша түрінде қайтадан Саламин үшін ұрысты жалғастыруды ұсынуға тыйым салды. Солонға бұл масқара жағдай ауыр тиді. Ол көптеген жастардың өздері бастайын десе осы заңнан қорқып, соғысты бастау үшін бір себепті күтіп отырғанын көрді. Сондықтан ол өтіріктен ақыл есі адасқан болады, оның үйінен бүкіл қалаға ол есінен адасты деген қауесет таратылады. Сол кезде ол жасырын түрде өлең шығарып, оны жаттап алады, кенеттен басына бас киім киіп, алаңға жүгіріп шығады. Халық көп жиналады. Солон хабаршылар шығатын тасқа шығып, өлеңін айтып шығады:

Бәрі қалаған Саламиннен хабар әкелдім мен,

Шешендік орнына әнмен айтып беремін мен.

Бұл өлең «Саламин» деп аталады да жүз өлеңнен тұрады, ол керемет жазылған. Солон айтып болғаннан кейін, оның достары өлеңді мақтай бастады, әсіресе, Писистрат Солонға құлақ асуын айтты. Сол кезде афиналықтар заңды өзгертіп, тағы да соғысты жалғастырды, ал қолбасшы етіп Солонды тағайындайды.

Бұл оқиға туралы кең таралғаны мынау. Солон Писистратпен бірге теңізбен Колиадаға аттанады. Онда ол көне дәстүр бойынша, әйелдердің Деметраға құрбандық шалып жатқан үстінен түседі. Онда ол Саламинге сенімді адамын жібереді, ол сатқын ретінде мегаряндарға текті ақсүйек Афина әйелдерін ұстап алғысы келсе, солармен бірге тездетіп Колаидаға баруына кеңес береді. Мегаряндар оған сеніп кемемен отрядты жібереді. Солон кеменің аралдан кетіп бара жатқанын көргенде, барлық әйелдерге кетуге бұйырып, сакал-мұрты шықпаған жас жігіттерге олардың киімін кигізеді де, көйлек астына қанжар тыққызады, жау жағаға шығып, афиналықтар кемеге ие болғанша, теңіз жағасында ойнап, билеуге бұйырады. Олардың түрлерінен алданған мегаряндықтар жағаға келіп, барлығы оларды әйел екен деп кемеден секіріп түседі. Олардың бірі қалмай, қырылады. Ал афиналықтар Саламинге жүзіп барып, басып алады.

IX. Басқа мәлімет бойынша, Саламинді басып алу басқаша болған. Алдымен Солонға Дельфі құдайы сәуегей арқылы мынаны жеткізеді:

Алдымен ол жердің ерлерін мал құрбандықпен өзіңе қарат,

Кеудесімен Асопидті бізден жауып тұрғандарды,

Солон түнде аралға келіп, Перифем мен Кихрей ерлеріне құрбандық шалады. Содан кейін афиналық бес жүз еріктілерді шыққанынша таңдап алады, алдында олар аралды алса, онда оны билейтін болады деп келіседі. Солон көптеген балықшы қайықтарымен отыз ескекті кеменің бақылауымен шығып, Эвбейге қараған мүйіс тұсынан Саламинге жетеді. Саламиндегі мегаралықтарға бұл туралы нақты емес қауесет жетеді. Олар сасқалақтап, қаруларына жүгіріп, жауды бақылауға кеме жібереді. Ол жақын келгенде, Солон оны басып алып, мегаралықтарды тұтқындайды. Содан кейін ең ержүрек афиналықтарға осы кемеге мініп, қалаға неғұрлым елеусіз жүзіп баруды бұйырады. Содан қалған афиналықтарды алып, құрлықта мегаралықтармен ұрысты бастайды. Кемемен келгендер қаланы басып алғанда, ұрыс әлі жүріп жатады.

Бұл мәліметтің растығын келесі салт дәлелдейді. Афина кемесі аралға тыныш жетіп, содан кейін олар әскери айқайға басып жүгіреді, бір қаруланған адам айқайлап Скирадия бұғазына қарай, құрлықта жүгіріп келе жатқандарға қарсы жүгіреді. Жақын жерде мегаряндарды жеңгені үшін Солон салдырған Эниалия ғибадатханасы бар. Бұл ұрыста өлмегендерді ол келісім бойынша босатып жібереді.

X. Дегенмен мегаралықтар Саламинді қайтаруда табандылық танытады, осы соғыста олар афиналықтарға көптеген зиян келтіріп, өздері де қасірет шеккен. Ақырында екі жақ спартандықтарды делдалдыққа және төреші ретінде шақырады. Көптеген авторлардың мәлімдеуінше, бұл таласта Гомердің беделі Солонға көмектескен: айтулары бойынша, Солон «Кемелер тізіміне» өлең шумағын қосып, сотта оны оқыған:

Мықты Аякс Теламонид он екі саламиндік кеме

Алып шығып, Афина кемелері тұрған жерге тұрақтады.

Афиналықтардың өздері бұл жалған дейді:

Айтулары бойынша, Солон төрешілерге Аякстың балалары, Филей және Эврисак афиналықтардан азаматтық құқын алып, аралды оларға беріп, Аттикаға қоныс тепкенін, біреуі Бравронда, екіншісі Мелитте екенін дәлелдейді; Аттикада Филей атымен аталған дем (ру) бар — Филаида демі (ру), Писистрат сол рудан шыққан.

Мегаралықтардың пікірін неғұрлым теріске шығару үшін, Солон өлгендер Саламинде мегаряндар салтымен емес, афиналықтар салтымен жерленгенін айтады: мегаряндар өлгендердің денесін шығысқа қаратып қойса, афиналықтар — батысқа. Дегенмен мегаряндық Герей мегаряндардың да өлгендер денесін батысқа қаратып қоятынын және афиналықтар бір молаға бір адам жерлесе, мегаряндықтар бірден үш-төртеуін жерлейтінін айтады. Бірақ Солонға пифиялық сәуегей Саламинді «Иониі» деп құдай атағанын айтып көмектесті дейді. Бұл істі бес спартандық төрешілер қарастырған: Критолаид, Амомфарет, Гипсихид, Анаксилай және Клеомен.

XI. Осы істерімен Солон даңққа бөленіп, беделге ие болды. Одан да асқан даңқ пен құрметке Элладада айтқан сөзі әкелді, сол жерде ол Дельфі ғибадатханасын қорғап, Кирр тұрғындарына сәуегейді мазақ етуге жол бермеу және құдай үшін дельфіліктерге көмек беру туралы пікір айтқан. Солонның кеңесімен амфиктиондар соғысты бастағанда, басқа авторлар сияқты, Аристотель де «Пифия ойындарының жеңімпаздар тізімінде» бастаманы Солонға таңады. Дегенмен Гермиптің айтқанындай, ол қолбасшы болған жоқ дейді Самостық Эвант: Бұл жөнінде шешен Эсхин айтпаған, Дельфі кұжаттарында да Афина қолбасшысы болып Солон емес, Алкмеон жазылган.

XII. Килон бүлігін басып-жаншудағы зымияндық Афина қоғамын бұрыннан қобалжытып келді. Құдай анадан қорғаныш іздеген Килон бүлігіне катысушыларды архонт Мегакл Акропольден төмен түсіп істі сот шешіміне беруге көндірді. Олар құдай ана мүсініне жіп байлап, ұстап тұрды. Олар акропольден түсіп, Қадірлі құдай ана ғибадатханасымен теңескенде, жіп үзіліп кетеді. Мегакл және басқа архонттар құдай ана олардың жалбарынғанын қабылдамады деп, көтерілісшілерді ұстап алады. Ғибадатхана сыртындағыларды таспен ұрды, ал сыйынатын жерден қорған іздегендерді сойып салады, олар тек олардың әйелдеріне жалбарынғандарды ғана жіберді. Содан бері бұл кісі өлтірушілерді «қарғыс атқан» деп жек көрді. Тірі қалған Килонның сыбайластары қайта күшейіп, Мегакл партиясымен тұрақты түрде жауласа бастады. Суреттеліп отырған уақытта бұл қақтығыс шегіне жетіп, халық екі жаққа бөлінді. Сол кезде зор беделге ие болған Солон ақсүйек азаматтармен бірге олардың арасында делдал болды, «қарғыс атқандарға» жалынып, жалбарынып үш жүз ақсүйек азаматтар сотына жүгінуге көндіреді. Флиялық Мирон айыптаушы болды. Олар сотталып, ал тірі қалғандары қуылып, өлгендердің денелері қазылып алынып, елден тысқары жерге тасталды.

Осы бүліктің салдарынан және мегаралықтардың бір уақытта шабуыл жасауынан афиналықтар Нисейден айырылып, тағы да Саламиннен ығыстырылды. Тұрғындарда ырымға байланысты үрей пайда болды, аруақтар елестей бастады, бал ашушылардың айтуы бойынша, құрбан болғандардың аруағы зымияндық пен қорлаудан тазартылуы керектігін меңзеді. Осыған байланысты афиналықтардың шақыртуымен Критпен бірге Фестен Периандрдың «Жеті даналарына» кірмесе де, бұлар соның жетіншісі санайтын Эпименид келді. Оны құдайдың сүйіктісі, асқақ сезіммен және құпиялығымен қабылданатын құдай ілімінің білгірі санайтын, сондықтан оны замандастары нимфа Бластаның ұлы және жаңа абыз деп атайтын.

Афинаға келісімен ол Солонмен достасты, оған көп жағынан жасырын түрде көмектесіп, оның заңдарының жарыққа шығуына жол ашты. Ол діни салттарды жеңілдетті, қаза кезінде ғана құрбандық шалу арқылы, әйелдер ұстанған варварлық дөрекі салттарға тыйым салу арқылы өлгендерге жоқтауды жұмсартты. Ең бастысы рақымшылдық құрбандығымен, тазарумен, қасиетті орындар салумен ол қаланы тазартты және нұрландырды, соның арқасында қала тұрғындарын әділдікке құлақ асатын және бір мәмілеге келетін етті.

Айтулары бойынша, ол бір күні Мунихияны көріп, оған ұзақ қарап тұрып, жанындағыларға мынаны айтыпты: «Адам болашағына неткен соқыр! Егер афиналықтар осы жердің қаншалықты мемлекетке қасірет әкелетінін білсе ғой, ол тістерімен оны жеп қояр ма еді!».

Осындай көріпкелдікті Фалес те танытыпты. Ол Милет облысының адам тұрмайтын жеріне өлгеннен соң көмуін сұрайды және ол жер келешекте милеттіктердің жиналыс өткізер жері болатынын айтады.

Эпименид барлық афиналықтарды таң қалдырды, себебі оған көп ақша берсе де, қаншама құрмет көрсетсе де, ол ешнәрсені қабылдамайды, тек қасиетті зәйтүн ағашының бұтағын ғана алып, кетіп қалады.

XIII. Килон бүлігі аяқталған кезде «қарғыс атқандар», жоғарыда айтқандай, Аттикадан кетіп қалғандар, афиналықтарда бұрынғы мемлекеттік құрылым туралы талас қайтадан басталды: Аттикадағы әртүрлі аймақ санына сай тұрғындар бірнеше партияға бөлінді. Диакриялықтар бәрінен де демократияны қолдады; олигархияның басты қолдаушылары педиэилер болды, треттер мен паралдар қандай да бір ортадағы мемлекеттік құрылымды қалап, екеуінің де бір-бірінен басып түсіп, алға шығуына жол бермеді. Ол кезде бай мен кедей арасындағы айырмашылық шегіне жеткендіктен, мемлекет өте қауіпті жағдайда еді, тирания орнағанда ғана оған төтеп беріп, бүлікті тоқтату мүмкін болатын сияқты болып көрінді. Барлық кедей адамдар байларға қарыздар еді, біреулері жер жыртып, байларға астығының алтыдан бірін төлеп тұрды, оларды «гектормер» және «фет» деп атады; екіншілері өздерін кепілдікке беріп, байлардан қарызға ақша алған, оларды қарыз берушілер құлға айналдырған, кейбіреулері отанында құл болса, екіншілерін шетелге сататын. Көбісі тіпті өз балаларын сатуға мәжбүр болған (ешқандай заң бұған тыйым салмаған) және отанынан қарыз берушілердің қатыгездігінен қашатын. Олардың басым бөлігі және дене бітімі күштілері жиналып, басқаларын бұған көнбіс көрермен ретінде қалмауға үгіттеген, керісінше, сенімді көсемін сайлап, төлеу мерзімін жіберіп қойған қарыздарды босату, жерді бөліп, мемлекеттік құрылымды түбегейлі өзгертуге шақырды.

ХІҮ. Сол кездегі Афинадағы байыпты, ақылды адамдар Солонды еш күнәсі жоқ, байлардың қылмысына қатысы жоқ, сонымен қатар кедейлер сияқты езгіге түспеген жалғыз адам деп танып, мемлекеттік істі өз қолына алып, айтыс-тартыстарды тоқтатуын өтінді. Фаний Лесбосский айтуы бойынша, отанын құтқару үшін Солон екі жақты алдады: құпия түрде сыбырлап, мүлкі жоқтарға жер бөліп беремін десе, байларға қарыздарын қайтарып беремін деді. Бірақта Солонның өз сөзі бойынша, мемлекеттік істерді басқаруды біршама толқудан кейін алады: біреулерінің пайдакүнемдігінен, екіншілердің арсыздығынан қорыққан. Филомброттан кейін оны архонт, сонымен қоса делдал және заңгер етіп сайлайды. Барлығы оны қуана қабылдайды: байлар — ауқатты адам ретінде, кедейлер - әділдігі үшін. Айтулары бойынша, халық арасында оның «теңдік ұрыс туғызбайды» деген қанатты сөздері тараған, ол дәулеттілерге де, кедейлерге де ұнады, себебі біріншілері жеке қызметі мен қасиетіне негізделген теңдікті күтсе, екіншілері өлшемі мен санына қарай теңдікті күткен.

Осыған байланысты екі жақ та зор үмітпен көтеріңкі көңіл күйде болды, олардың жетекшілері Солонға тирания орнатуды ұсынып, билік қолына тигенде мемлекеттік істерге шешімді түрде кірісуге үгіттеген. Бірде-бір жаққа кірмеген азаматтар ақыл мен заң жүзінде реформа өткізудің қиындығын түсініп, әділ және ақылды бір адамның қолына билік тигеніне қарсы болған жоқ. Кейбір авторлардың куәләндіруі бойынша, Дельфідегі сәуегейдің Солонға төмендегі мазмұндағы өсиеті берілген:

Кеменің ортасына нық шығып, оны еркін биле.

Өзіңе сенімді көмекшілерді көптеген афиналықтардың

арасынан табасың.

Әсіресе, достары Солонды «жеке билеуші» деген атақтан үрейленетіндігі үшін сөкті, оның жоғары өнегелік қасиетке ие адамның қолына көшкенде жуық арада басилевс билігіне айналып кетпесі анық, тіпті, бұрындары эвбейліктер уақытында Тиннонды тиран етіп сыйлағаны, ал қазір Митлендіктер — Питтакты сыйлағанда «жеке биліктің» болғандығын жоққа шығармаспыз.

Дегенмен ешқандай үгіт оның сенімін бұза алмады; достарына ол тирания — жақсы орын, бірақ одан шығар жол жоқ деп, ал Фокқа өлеңмен айтқан:

...Егер мен туған жерді аясам

Қатал тирандық билікті алмадым,

Сол арқылы өз атыма кір келтірмедім,

Мен еш нәрседен ұялмаймын: сөйтіп

қана барлық адамдарды өз жағыма қаратам.

Осыдан көріп тұрғанымыздай, Солон заң жасау қызметіне дейін даңққа бөленген. Тирандықтан бас тартқаны үшін көптеген мазақ сөздерге байланысты Солон мынаны жазады:

Жоқ, тәжірибелі де, дана да болған жоқ Солон ешуақытта:

Құдай оған көп жақсылық берген, бірақ ол алмаған,

Қуана ол ау тастады, бірақ тарта алмады,

Ақылынан адасты, ерлігінен айырылды ол.

Ал мен тек байлық пен билікке ие болу үшін

Афинада тиранды да бір күнге бола аламын,

Терімді сыпырттым мен, бар әулетімді кұртар едім.

ХҮ. Оның бейнелеуі бойынша, ол туралы надан тобыр осыны айтады. Ол тирандықтан бас тартқанымен, билік басында отырғанда ешқандай жұмсақтық пен әлсіздік көрсеткен жоқ, беделді адамдарға дес берген жоқ, және заң ісінде де оны сайлағандарға жағынуға тырыспады. Ісі жақсы жүріп тұрған жерде ол «егер мемлекетте барлығын түбегейлі өзгертсе, барлығын орнына келтіру қиын болар» деп түзету де, жаңалық та енгізген жоқ. Ол тек үгітпен жүргізуге болатын немесе қатаң тәртіппен көндіргенде қарсылық тудырмайтын жерлерде ғана түзетулер енгізді. Бұл жөнінде оның өзі мынаны айтады:

Мен қыспақты заңмен байланыстырдым!

Міне, сондықтан да кейін одан афиналықтарға жақсы заң жасап бердің бе деп сұрағанда, ол: «Иә, өздері қабылдайтындарының ішіндегі ең жақсысын» деп жауап берді.

Жаңа жазушылардың ескертулері бойынша, афиналықтар қажет емес жерлерін жасыру үшін заттарды жұмсартып атайды: мысалы, жеңіл жүрісті әйелдерді танысы дейді, салықты — жарна, қаладағы гарнизондарды — күзетші, түрмені — мекен дейді. Менің ойымша, Солон бұл қулық әдісті бірінші болып қарыздарды құртуды «сисахтия» ауыртпалықтарды сілкіп тастау деп атап қолданған.

Оның мемлекеттік қызметінің бірінші әрекеті — енгізген заң болатын, соның күшімен қарыздар кешіріліп, келешекте «денені кепілдікке алу» арқылы ақша беруге тыйым салды. Дегенмен кейбір авторлардың, соның ішінде Андротионның айтуынша, кедейлер Солонның қарыздарды жоймаса да жағдайын жеңілдеткеніне, пайызын төмендеткеніне ырза болды және осы жарылқаушы заң мен ақша құнының өсуін сисахтия деп атаған. Сонымен ол жетпіс үш драхм құрайтын минді жүз драхма жасады, сондықтан қарыздар сол ақшаны төменгі бағамен төлейтін, сол арқылы пайда көрген, ал алушылар еш кемшілік көрмеді.

Дегенмен көптеген авторлар сисахтия барлық қарыздар міндетін жою болып табылатын дейді, бұған Солонның өлеңдері де дәлел болады. Солон мақтанышпен бұрын кепілдікке берілген жер туралы мынаны айтады:

Қойылған көптеген қарыздық тастарды мен алдырдым:

Енді бостандық бұрын құл болғанға.

Қарыздары үшін көптеген шетелге құлдыққа кеткен азаматтардың біразын отанына оралтқанын да айтады:

... Аттика сөзін

Ұмытқан, саяхаттап көп жүрген адамдай,

Үйде құлдықтың масқара машақатын

Шеккендер, —

Оның айтуы бойынша, еркіндік әперген.

Осы заңды шығару барысында ол бір жайсыз оқиғаға тап болған. Ол қарыздарды жоюға шешім қабылдап, оны баяндаудың ыңғайлы тәсілі мен тура келетін алғы сөзін іздегенде, өзінің жақын және ерекше сенімді достары: Конон, Клиний мен Гиппоникке хабарлағанда жер иеліктеріне тиіспей, қарыздарды жоюды шешкенін айтады. Олар заматта осы мәліметті пайдаланады: заң шықпай тұрып, байлардан қарызға көп ақша алып, көп жерлер сатып алады. Содан кейін заң шыққаннан кейін, сатып алынған жерлерді пайдаланып, ақшаны несиешілерге қайтармай қояды. Мұнысымен олар Солонды күнә мен сөгістің астында қалдырады: ол құрбан емес, алдаушының бірі деп айтқан. Дегенмен бұл айыптаулар кейіннен сейілді: ол қарызға бес талант берген екен, заң шыққаннан кейін бірінші болып өзі шығарған заң негізінде одан бас тартты. Кейбір авторлар, соның ішінде Полизей Родосскийдің айтуы бойынша, он бес талант болған. Солонның бұл достарын әркез «хреокопидалар» (салық төлеушілер) деп атаған.

XVI. Солон екі жаққа да жақпады: байларды қарыз міндетін жойып ызаландырса, ал кедейлерді олар үміт еткендей жер болмай және Ликург үлгісіндей тұрмыс жағдайына теңдік орнатпағанымен, тіпті ашуландырды. Бірақ Ликург Гераклдың он бірінші ұрпағы, Спартада ұзақ уақыт Спарта патшасы болған, оны құрметтейтін, мемлекеттік құрылымда өзі ойлаған өзгерістер енгізуіне көмектесетін достары мен билік болды, ол негізінен күштеу әдісін қолданған, сол үшін оның көзін шығарған. Осылай ол отан мүддесі үшін ең маңызды және азаматтар бір ауыздан қабылдаған мемлекетте бай да, кедей де болмасын деген реформаны жасады. Солон өзінің мемлекеттік құрылымымен бұл мақсатқа жете алмады, себебі ол демократтар қатарында болған орта әулетті адам еді. Дегенмен өз билігінің шеңберінде, сонымен қатар азаматтар сенімінен шығып қалмауды басшылыққа ала отырып, ол қолынан келгенін жасады.

Сонымен одан басқаны күткен көптеген азаматтардың өшпенділігін тудырды, ал оның өзі мынаны айтады:

Бір кезде барлығы масаттанып еді, ал енді мені әркез

Ызалы көзбен шығарып салады, мен бір зұлым жауындай.

Сонымен бірге ол билікте басқа отырса, онда төмендегі болар еді дейді:

Халыққа ешуақытта бейбіт өмір сүргізбес еді,

Сүт қаймағын өзі алып біткенше.

Дегенмен афиналықтар бұл шараның пайдасын түсініп, наласын қойып, бәрі бірге сисахтия деп атаған құрбандық шала бастады, ал Солонды мемлекеттік құрылымды түзетуші және заң жасаушы етіп сайлайды. Олар бірін қалдырмай барлық мемлекеттік кызметті, халық жиналысын, сот, кеңес, осы мекемелерге тағайындалатын цензды анықтау, мүшелері саны және олардың қызмет мезгілін анықтауды соған берді, сонымен бірге оған қалыптасқан тәртіптерді қажет деп тапса, өзгерту және сақтау құқын берді.

XVII. Сонымен Солон Драконттың кісі өлтіруден басқа барлық заңын қабылдамады, ол оны жазаның қатыгездігіне байланысты жасады; барлық қылмысқа тек бір жаза ғана бар еді — өлім жазасы, сонымен думаншылдар да, көкөніс немесе жеміс ұрлағандар да, кісі өлтіруші немесе дінді балағаттаушылар сияқты өлім жазасына кесілетін. Сондықтан да Драконт заңды сиямен емес, қанмен жазған деген Демадтың айтқан сөзі тараған еді. қызметтерге бұрын кедейлер отырмаса да, оларды соған тағайындамақ болады, Солон азаматтардың мүлік бағасын енгізді. Сонымен барлығы бес жүз мер кепкен және сұйық азық түрін өндірсе, оларды бірінші қойып, «пентакосимедимнам» деп атаған, екіншіге жылқы ұстаған немесе үш жүз мер шығарғандарды қойып, «аттыға тиістілер» деп атаған, үшінші деңгейдегі адамдар «Зевгит» деп аталған, оларда азықтың екі түрі бірге екі жүз мер болған. Қалғанының барлығы «фет» деп аталды, оларға қандай да бір қызмет атқару рұқсат етілмеді, олар халық жиналысына қатысуымен және сот болуымен ғана басқару ісіне қатысқан. Басында соңғысы түкке тұрмайтын құқық болған, кейіннен өте маңызды болды, себебі маңызды істің көбі сот қолына түсетін болды. Тіптен Солон қызметтегі тұлғаларға шешуге берген кесімдерді сот қайта қарауға беретін. Айтулары бойынша, көптеген түсініксіздікпен және заң мәтініндегі қайшылықтармен Солон сот дәрежесін өсірді: соған байланысты шешім таба алмаған таластар заң негізіне сүйеніп, сотты қажет етті және барлық таласты істер солардың алдынан өтті, себебі олар заң үстінен қарайтындар болған. Олардың абыройы туралы Солон өзіне мынандай мақтау айтады:

Халыққа мен билік сыйладым, оның қажетінше,

Арынан оны айырған да, артық құқықта берген жоқпын

Сонымен бірге мен оларды да ойладым, байлығы мен күшімен

Бәрінен артық, — оларды ешкім масқараламасын деп.

Мен тағы мықты қалқан құрып, олардың да арасына түстім,

Әділсіз басқаны жеңуге тыйым салып.

Қарапайым халыққа көмек көрсетуді жөн санап, ол барлық азаматқа жапа шеккендерді қорғап және қылмыскерді жазалауды талап етіп сөйлеуге рұқсат етті. Егер біреуді ұрып соқса, күш көрсетсе, оған зияндық істесе, арыз жазып, сотқа шағымдануына болады: біртұтас дененің бөлшегі ретінде азаматтарды бір-біріне жанашырлық танытуға үйретіп, заңгер дұрыс жасаған. Осы заңмен астасып жатқан Солонның жауабы бар дейді. Одан біреу қай мемлекет жақсы жағдайда деп сұрағанда, ол: «Жапа шекпегендер жапа шеккендерден де кем емес түрде ренжіткендерді сотпен қудалап, жазалайтын мемлекет», — дейді.

XIX. Солон жыл сайын ауысып тұратын архонттармен Ареопаг кеңесін құрды, оның өзі бұрынғы архонт ретінде мүшесі болатын. Қарызды жоюына байланысты, халықта дөрекі ойлар мен өркөкіректік пайда болғанын көріп, әр төрт филден жүз адамнан таңдап, екінші кеңес қурады. Оларға халықтан бұрын істі талқылауды және Халық жиналысына алдын ала талқыланбаған істі жібермеуге тапсырды. Ал «жоғарғы кеңеске» ол бәрін бақылауға және заңды қорғауға тапсырды, екі кеңестен құралған мемлекет якорда тұрған кеме сияқты толқынға аз ұрындырып, халыққа үлкен тыныштық әкеледі. Жазушылардың басым бөлігінің мәліметі бойынша, жоғарыда айтып кеткеніміздей, Ареопагты Солон құрды, буған Драконттың ареопаг туралы еш жерде айтпағаны дәлел болады, ол ареопагтар туралы тіптен ауызға алмайды, ал кісі өлтірушілерге катысты ісі туралы ол «эфеттерге» жүгінеді. Ал Солонның он үшінші кестесіндегі сегізінші заңында тура мынаны айтқан: «Азаматтық құқынан айырылғандардың ішіндегі Солон архонт болғаннан бұрын айырылғандардың тек Ареопаг патшалары немесе эфеттердің, немесе притандардың кесімімен сотталған кісі өлтірушіден немесе бүлік кезінде жаппай халықты қырғандардан басқаларының құқы қайтарылды». Бұл заң керісінше Солонның архонт және заң шығарушылығына дейін Ареопагтың болғанын көрсетеді. Расында, Солонға дейін Ареопагта сотталғандар кімдер, Ареопагқа соттау құқын бірінші болып Солон берген жоқ па? Мүмкін, мәтінде бір түсінбеушілік немесе түсіп қалған жерлері бар шығар, себебі заң мазмұны бойынша осы заң шыққанға дейін сотталғандар, ареопагшылар, эфеттер және притандар сотына тәуелді болып, азаматтық құқығынан айырылды, ал қалғандары азаматтық құқына қайта ие болды. Бұл мәселе бойынша сен өзің ойлан.

XX. Солон заңдары ішіндегі ерекше сипаттағы және біртүрлісі — өзара қырқысу кезінде екі жақтағы партияға да болыспағандардың азаматтық құқын айыратын заң. Солон азаматтың өз жағдайын ойлап, өзі бақытсыздыққа ұшырамау үшін қоғам ісінен шет қалып қойғанын және отанының опатты жағдайы мен қайғысына ортақтаспағанын мақтан тұтуын қаламайды, қайта әр азаматтың өз байлығын, ісін қорғайтын партия жағына шығып, қауіпті істерді бірге бөлісіп, көмектесуін, кім жеңеді деп күтіп отырмауын қалайды.

Заң тұрғысынан қамқоршысы болып табылатын күйеуі әйелі алдында борышын орындай алмайтын болса, күйеуі жағынан басқасымен қатынасқа түсуге дәулетті жетімге рұқсат ететін заң да ақылға сыймайтын және күлкілі. Кейбіреулері бұл заңның да дұрыс екенін айтады, себебі әйелі алдында борышын ақтай алмайтынын біле тұра, ақшаға бола дәулетті жетімдерге үйленіп, табиғатқа қарсы келетін еркектерді тежейтін заң болып табылады. Мұндай еркек кіммен болса да қатынасқа түсетін әйелінен не ажырасады, не өзінің сараңдығы мен арсыздығынан онымен ажыраспай, өмір бойы ұятқа қалады. Дәулетті жетімге ашыналыққа кімді болса соны таңдамай, күйеуі жағынан тек біреуін ғана таңдай алады, себебі баласы күйеуіне қаны тартуы керек.

Қалыңдыққа дәрілік шөп беріп, күйеу жігітпен қамап қоятын заң да жоғарыда аталғанның қатарында, сонымен қатар дәулетті жетімнің күйеуі кем дегенде айына үш рет онымен кездесіп тұруы керек. Бұл кездесуден балалары болмаса да, күйеуінің оны сүйетінінің белгісі және үнемі ұрыс-керістен әйелі оған суып кетпейді деп есептеген.

Басқа некелесуге келетін болсақ, Солон қызға жасау беру салтын жойды және қалыңдыққа үйінен қымбат емес күнделікті қажетті заттар мен үш гиматия алуға рұқсат етті. Оның ойынша, тұрмыс құру қандай да бір кіріс келтіретін іс немесе алып-сату болмау керек, әйелі мен күйеуінің бірге тұруы баланы дүниеге келтіру, қуаныш, махаббат сияқты сезімдерге байланысты болу керек.

Дионистің шешесі бір азаматқа күйеуге беруге өтінгенде, ол мемлекет заңын тиран ретінде өзгерткенімен, табиғат заңдылықтарын жасына сай келмейтін отасуды жасап өзгерте алмайтынын айтты. Ал тәуелсіз мемлекетте мұндай бассыздыққа жол бермеу керек, қуаныш әкелмейтін, кеш және отасу мақсатын орындамайтын тұрмыс құрудың қажеті жоқ. Жас әйелге үйленген шалға ақылды басшы және заңгер Филоктетке айтқанын айтар еді: «Байғұс, нағыз үйленетін кезің келді!». Сол сияқты онымен қатынасқа түсіп, байып жатқан жас жігітті кемпірдің төсегінен тапса, күйеуге зар болып жүрген жас қызға ауысуын талап етер еді. Енді бұл туралы айтылғаны жетер!

XXI. Өлгендерді балағаттауға тыйым салатын Солон заңын да мақтайды. Шынында да, дін өлгендерді қасиеттеуді талап етеді, әділдіктің өлгендерге қатысы жоқ, азаматтық борыш мәңгілік қастасу емес. Солон тіріні ғибадатханада, сот және өкімет орындарында, сол сияқты салтанатты жиындарда балағаттауға тыйым салады, осы заңды бұзғандарға айыппұлды салып, зардап шеккендерге үш драхма, ал екі драхманы қазынаға төлеуге бұйырады. Ашуын ұстай алмау — тәртіпсіздіктің, бұзақылықтың белгісі, дегенмен барлық жерде өзін өзі ұстау қиын, ал кейбіреулері үшін тіпті мүмкін емес. Сондықтан заң жасаушы заң құрғанда, адамдарды жазалау үшін ненің пайдалы, ненің пайдасыз екенін білу керек.

Сонымен бірге Солонның мұра туралы заңымен де атағы шықты. Оған дейін мұра қалдыру рұқсат етілмеген еді, ақша мен үй оның әулетіне қалу керек болатын, ал Солон балалары жоқтарға, қалаған адамына, туыстарынан гөрі досына, махаббатына бергісі келсе, соған бергізіп, мүлікті іс жүзінде иесінің жекеменшігі етті. Дегенмен ол мұраға қалдыруды барлық жағдайда рұқсат етпеді, әсіресе аурудың немесе бас айналдыратын дәрінің ықпалында болған кездерде, қандай да бір мұқтаждық пен қыспақтың әсерінен ең соңында не әйелдің ықпалына түскендерге қатысты болды. Солон зиян келтіретін иландыру мен қыспақтың еш айырмасы жоқ деп дұрыс айтқан және оларды алдаумен, зорлық көрсетумен, ләззатпен, қорлық көрумен қатар қойған, себебі мұның бәрі адамды ақыл-есінен айыруы мүмкін.

Әйелдердің қаладан шығуы, олардың қаралы киімі, мейрамдар туралы Солон тәртіпсіздік пен ысырапшылдыққа тыйым салатын заң шығарды. Ол әйелдерге қаладан шыққанда тек үш гимати, бір 0 балдан (ақша) аспайтын және сусын, білектен аспайтын себет алуға, түнде тек алдында шамы бар арбамен жүруге рұқсат етті.

Сонымен қоса ол әйелдерге беттерін тырнауға, киімдерін жыртуға, өздері шығарған жоқтау айтуға, өздеріне бөтен өлікті айқай-шумен шығарып салуға тыйым салды. Ол өлікке өгізді құрбандыққа шалуға, онымен үш гиматиден артық ақша салуға, жерлеу күнінен басқа күндері бөтен молалар арасында жүруге тыйым салды. Көптеген тыйымдар біздің заңымызда да бар, оған әйелге ұқсап, қайғыға салынуға және еркекке жат қылықтар жасауға тыйым салатын бап енгізілген, оны гинекомдар бақылауға алып, осындай жарлықты бұзған адамдарды жазаласын.

XXII. Солон Афинаның Аттикаға барлық жақтан келіп жатқан адамдармен толып кеткенін байқап, қауіпсіздік орнатты, себебі оның үлкен бөлігі кедей, теңіз саудасымен айналысатын саудагерлер, олардың айырбастайтын ешнәрсесі болмағандықтан, оларға ешнәрсе әкелмейді. Сондықтан Солон азаматтарды кәсіпке үйренуге шақырды және кәсіп үйренуге жібермеген әкені баласы асырамайды деген заң шығарды.

Ликургке келер болсақ, ол топырлаған шетелдіктен тазартылған қаланы басқарды және Еврипидтің айтқанындай, «көпшілікке көптік ететін және екі есе көпшілікке де көптік ететін» жерге иелік етті. Ең маңыздысы Спарта бос қоймай, үнемі езіп-жаншып жұмысқа жегіп қоятын илоттарға толы еді. Сондықтан Ликургке азаматтарға қолөнер кәсібін арнайы үйретудің қажеті шамалы еді, өйткені олар онсыз да оларды күзетіп, тек қана осы іспен жегу қарудың күшімен қатал күзетте болып, тек осы кәсіпті оқып үйреніп, тәрбиеден өтіп, іске асыратын. Сонымен бірге Солон заңға емес, заңды айналадағы жағдайға ыңғайлады және өзінің табиғи қасиетіне қарай, егінші тұрғындардың өзін әрең-әрең қамтамасыз етеді, ал ешнәрсе өндірмейтін сайран салушы топты азық-түлікпен қамтуға шамасы келмейтіндіктен, қолөнерге деген құрметті ендіріп, Ареопагқа әрбір азаматтың қаражат көзін қадағалау міндетін және сайрандаушыларды жазалауды берді.

Гераклид Понтийскийдің айтуы бойынша, тіпті гетералардан туылған балалар әкелерін асырамау керек деген заң басқа заңдардан қаталдығымен асып түсті. Шындығында әйелмен қосылудың ар-ұяттық жағына мән бермейтін еркек әйелді бала үшін емес, ләззат алу үшін алғандықтан, ол осымен қанағат табады және соның кінәсімен баланың дүниеге келуінің өзі үлкен ұят, сонымен қатар баламен жақсы араласу құқын жоғалтады.

XXIII. Жалпы әйелдерге қатысты Солон заңдары төтенше оғаш. Әйелінің ашынасы үстінен түскендерге оны өлтіруге құқық берді, ал еркін әйелді алып қашып, зорлағандар жүз драхм айыппұл төлейді. Кімде-кім жеңгетайлықпен айналысса, жиырма драхм айып төлейді, «ашықтан ашық» жезөкшелікпен (Солон бұл жерде гетераларды айтып отыр) айналысатындарға бұл қатыссыз болды, себебі олар ақша төлейтіндерге өз еркімен барады. Сонымен бірге, егер де қыздардың еркекпен қылмыстық байланыс жасағаны анықталмаса, қыздарын да, қарындастарын да сатуға тыйым салады.

Бірдей әрекеті үшін қылмысқа әртүрлі — бірде асқан қаталдықпен, бірде қайырымдылық әзіл ретінде жаза қолдану, қалай болса солай айыппұл тағайындау дұрыс емес, сол кезде Афинада тиын-тебеннің аздығынан, оны табуды қиындатып айыппұл төлеу ауыр болатын. Құрбандыққа шалуда Солон қой мен драхманы бидайдың медиміне теңейді. Истма ойындарындағы жеңімпаз ол жүз драхммен, ал Олимпиада ойындарындағылар бес жүз драхммен марапатталатын. Қасқырды алып келгендерге бес драхм тағайындалса, қасқырдың күшігіне — бір драхм. Деметрий Фалерскийдің айтуынша, бұл ақшаның біріншісі өгіз пұлына, екіншісі қой пұлына тең келеді. Он алтыншы кестеде жазылған заң бойынша, құрбандыққа таңдаулы малдың бағасы жай малдардан әлдеқайда қымбат, бірақ қазіргімен салыстырғанда онша қымбат емес. Қасқыр алу — афиналықтардың көнеден келе жатқан салты, себебі олардың елі жер шаруашылығынан гөрі, мал шаруашылығымен айналысуға бейім.

Кей авторлардың айтуынша, филдер Ион ұрпақтарының атымен емес, бастапқы айналысқан әртүрлі тұрмыс салтының түрлеріне қарай аталған; жауынгерлер — Гоплиттер, қолөнершілер — Эргадалар деп аталған; қалған екі филдерде — Гелеонттер егіншілер еді, ал Эгикореи дегеніміз — ұсақ малдарды бағатын бақташылар болды.

Суға келетін болсақ, ел тұрақты ағатын өзенге де, қандай да бір көлге де, толымды бұлаққа да бай емес; тұрғындардың көбі қазылған құдықты пайдаланатын. Осыған байланысты Солон гиппиктен (гиппик төрт километрге тең) арақашықтығы аспайтын жердегі қоғамдық құдықты қолданып, ал одан алыста болса, өз құдығын қазсын деген заң шығарды. Егер он сажын тереңдікте өз иелігінен су шықпаса, көршісінен күніне екі рет су алуға рұқсат етіледі; Солонның пікірі бойынша, зәрулікте болса, көмектесу керек, бірақ еріншектікке жол берілмесін.

Сонымен бірге Солон аса білімділікпен өсімдіктерді отырғызу кезінде сақталуға тиісті арақашықтығын анықтаған. Әртүрлі ағаштарды алаңқайларда отырғызғанда көршісінің иелігінен шегініс арақашықтығын бес футқа сақтау керектігін бұйырды, ал зәйтүн немесе жеміс ағашын отырғызғанда арасы тоғыз фут болу керек, себебі олардың тамыры алысқа тарайды және басқа талдарға олардың жақын орналасуы зиян, себебі олар қоректікті алып, өсімдіктерге зиян бу шығарады.

Шұңқыр және арық қазғысы келгендерге Солон көршісінің иелігінен тереңдігіне сай арақашықтықты сақтауға бұйырған. Ал ара ұясын заң бойынша бұрын қойылған басқа ара ұясынан үш жүз фут арақашықтықта қою қажет.

XXIV. Солон елде шығаратын өнімдерден тек зәйтүн майын шетелге сатуға рұқсат етті, қалған өнімдерді шетелге шығаруға тыйым салды. Кімде-кім сыртқа өнім сататын болса, Солонның заңы бойынша, архонт сол адамды қарғысқа ұшыратуға тиіс болды, егер олай істемесе, өзі жүз драхм төлеу қаупіне ұшырады. Бұл заң бірінші кестеде жазылған. Сондықтан бұрындары жеміс ағашын (смоковница) сыртқа шығаруға тыйым салынғандығы жөніндегі мәліметті негізсіз деуге болмайды, астыртын мәліметтегі қарабүлдіргенді шығару «фонтейн» (көрсету), яғни «синкофонтейн» (жеміс ағашын шығарушыларды көрсетушілер) деп аталған.

Солон сонымен бірге зиян келтіретін жануарлар туралы да заң шығарды, онда адамды қапқан итті жапа шеккенге бір шынтақ шынжырға байлатып беретін, бұл ақылға қонымды және қауіпсіздікті қамтамасыз ететін.

«Рақымшылық алған азаматтар»туралы Солон заңы түсініксіздік тудырады, себебі ол туған қаласынан түбегейлі қуылғандарға немесе бүкіл отбасымен Афинаға көшіп кетіп, кәсіпкершілікпен айналысқандарға қатысты. Афинаға шетелдіктерді келтірмеу үшін емес, Солон бұл жерде екі топты азаматтық алуға мүдделі ету үшін жасаған, себебі олар сенімді азаматы болады деп үміттенген, біреулерді өз отанынан күштеу арқылы кеткен болса, екіншісі өз еркімен тастап кеткендіктен.

Қоғамдық жерде тамақтануға қатысты да Солон жарлығы бар, оны ол «параситейн» деп атаған. Бір адамға бірнеше рет қоғамдық дастарханнан дәм татуға рұқсат етпеген, екіншісіне, керісінше, өз құқын пайдаланып қоғамдық дастарханнан дәм татпағанды жазалаған, мұның себебін біріншісі сараңдық танытты десе, екіншісі қоғамға деген менменшілдігін корсетті деп түсіндіреді.

XXV. Солон барлық заңының жүз жылға дейін күшін жоймауын орнатты. Олар айналатын төртбұрышқа орнатылған ағаш кестеге заң жазылған, оның қалдығы біздің заманымызда да пританейде сақталған. Аристотельдің айтуы бойынша, олар «кирбтер» деп аталған. Әзілқой Кратин бұл туралы мынаны айтады:

Солонмен де, Драконтпен де ант етейін, кирбтері

Олардың енді онда арпа кептіруге пайдалы.

Кейбіреулердің айтулары бойынша, кирб деп діни рәсімдер мен құрбандық шалу тәртібі жазылған кестені айтады, ал қалғандары «аксондар» деп аталады.

Кеңес ұжым болып Солон заңын сақтауға ант берді, ал тесмотеттің әрқайсысы алаңдағы таста заңды бұзса, Дельфідегі құдайға өз бойымен бірдей алтын мүсінін жасататынына ант берді.

Солон айдың ауытқуын байқаған, ай қозғалысының күн батысына да шығысына да сай келмейтіні, бірақ бір күні оны қуып жетіп, озатынын көрген. Бұл күнді ол «ескі және жас» деп атауға бұйырды, себебі оның жарты күні ескі айға, ал екінші жартысы жаңа айға сай. Менің ойымша, Солон Гомердің мына сөздерінің мағынасын бірінші болып түсінген:

Алдыңғы ай бітіп, оның орнына жаңасы келеді.

Келесі күнді ол жаңа ай деп атаған. Жиырмасынан отызына дейінгі күндерді ол ай соңынан санаған және оларды азаятын сандар деп санаған.

Солон заңын енгізгеннен кейін күн сайын адамдар келіп тұрды, кейбіреуі мақтаса, екіншілері даттады, үшіншілері мәтінге бірер сөз қос немесе алып таста деп кеңес берді. Дегенмен көбісі заң мағынасын түсіну үшін сұрақтар қойып, әрбір баптардың мәнін қосымша түсіндіріп беруін сұрады. Солон бұл өтінішті орындаудың еш мәні жоқ деп тапты, ал оларды орындамаса оған жиіркеніш туады, халық реніші мен сынын естігісі келмеді және бұл қолайсыз жағдайдан шығу амалын іздеді. Оның бұл туралы айтқаны төмендегі:

Ұлы істерде бірден бәріне жағу киын.

Сондықтан ол кеме қожайыны ретінде жер аралау керектігін сылтауратып, афиналықтардан шетелге он жылға кетуге рұқсат сұрайды да, Афинадан жүзіп шығып кетеді, оларды осы уақытта заңға бейімделеді деп ойлады.

XXVI. Ең алдымен ол Египетке келіп, онда өзінің қайда тұрғаны туралы төмендегіні айтады:

Канобид жағасына таяу ұлы Ніл сағасында.

Сонымен бірге ол білімді абыздар — Гелиополдық Псенофиспен, Саистық Сонхиспен философиялық әңгіме құрды. Платонның айтуы бойынша, олардан Атлантида туралы аңызды естіп, эллиндерге жеткізу үшін жырға қоспақ болады. Содан кейін ол Кипрге барады, ондағы жергілікті патшалардың бірі — Филокипр оны ұнатып қалады. Ол Тесейдін баласы Демофонт салдырған үлкен емес қалаға ие еді.

Қала Клари өзенінің жағасында берік болғанымен ең қолайсыз жерде орналасқан. Қала етегінде керемет жазықтық бар. Солон қаланы сонда орнатуға және көркейтуге көндірді. Солон құрылысты өзі бақылап, патшаға қауіпсіз, рақат өмір сүруге ыңғайлы етіп салуға көмектесті. Осының арқасында Филокипрге көп адам қоныс аударды, басқа патшалар оған қызғаныш білдірді. Сондықтан ол Солонға құрмет көрсету үшін қаланың бұрынғы Эпей атауын өзгертіп, Солами деп атады. Солонның өзі де қала іргесінің қалануы туралы, өз элегиясын Филокипрге арнап, мынаны айтады:

Ұзақ уақыт енді Соламиге билік ет

Сен және әулетің мәңгі осы қалада өмір сүрсін.

Шегіргүлді құдай әйел Киприда маған көмектессін,

Жолда жанымды сақтап, кемемді бағытқа салсын.

Осы қаланы салдырғаным үшін даңққа бөлесін,

Үйге аман қайтуға мүмкіндік берсін.

XXVII. Солон мен Крездің кездесуі туралы, авторлар хронологиялық мәліметтер бойынша жалған дейді. Дегенмен бұл туралы көп адам айтқан және әңгіме Солон мінезіне сай оның зор ақыл-ой жемісі мен даналығы айтылған, сондықтан мен «хронологиялық мәліметтерге» сүйене отырып, оны жоққа шығара алмаймын, оны мыңдаған ғалымдар түзетуге тырысқан, соған қарамастан оларда әлі күнге қарама-қайшылықтар кездеседі.

Сонымен айтылғандай, Солон Крездің өтініші бойынша Сардға келген. Бірінші рет теңізге келген құрлық адамының басына түсетіндей оқиға болады. Әрбір өзенді теңізге балайтындар сияқты Солон сарайда келе жатып, соңынан оны Крезге ертіп келгенше сәнді және бай киінген, бірнеше қызметшілері мен қоршаған оққағарлары бар маңғазданып жүрген сарайдағыларды Крез екен деп қалады. Ол алтынды және асыл тастармен әрленген киімдерін киіп, қызылды-жасылды болып отырады. Солон ісімен де, сөзімен де Крез күткендей таңданғанын көрсетпейді, себебі ол ақылсыздық пен құр мақтаншақты жактырмайтын. Крез барлық қоймаларын ашып, барлық бай жиһазын көрсетуге бұйырады. Солонға мұның қажеті жоқ еді, Крездің өзі-ақ ішкі дүниесін көрсетіп қойған еді.

Солон бәрін көріп болғаннан кейін оны қайта Крезге ертіп келеді, Крез одан асқан бақытты адам бар ма деп сұрайды. Солон ондай адамды білетінін айтады, ол Телл дейді. Содан кейін ол Телл аса өнегелі адам болғанын және балаларына атақ қалдырғанын, олардың оны мақтан тұтатынын және оның отанын қорғауда ерлікпен қаза тапқанын айтады. Күміспен, алтынмен бақытты өлшемейтіндіктен және қарапайым адам өмірі мен өлімін оның күші мен билігіне теңестіргендіктен, Солон Крезге ақылсыз және дөрекі болып көрінеді. Сонда да ол Солоннан Теллден басқа бақытты адамды білесің бе деп сұрайды. Ол білетінін айтады, олар — анасын ерекше жақсы көрген ағайынды Клеобис пен Битон дейді. Өгіздер жайлаудан уақытылы қайтпағаннан кейін, олар өздерін арбаға жегіп, анасын отырғызып, Гера ғибадатханасына апарады, халық оның бақытты ана екенін айтады, олар қуанышын жасыра алмайды, құрбандық шалып, су ішеді, бірақ келесі күні олар жатқан орындарынан тұрмайды, өздерін даңққа бөлеп, өліп кетеді. «Ал бізді, — деп ашулана айқай салады Крез, — сонда бақыттылар қатарына қоймайсың ба?». Сонда Солон оған жағымпазданғысы келмей, бірақ одан ары ашуландырмай, мынаны айтады: «Лидия патшасы! Біз эллиндерге құдай бәрінің шегін білуге үйреткен, санамыз соған сай қалыптасқан, сондықтан патшалар сияқты емес, қарапайым адамдарша ойлаймыз. Мұндай сана тағдыр жазмышы болатынын білетіндіктен, адам бір минөттік бақытына қуанады. Маңдайына жазылғаны орындалатындықтан, өмірінің ақырына дейін бақытты болған адамды ғана бақытты деп есептейміз. Тағдыр жазмышын білмей, кез келген уақытта бақытсыздықтың басқа төнетін қаупі бар кезде тірі адамды бақытты дей алмаймыз, бұл дегеніміз жарысты әлі аяқтап болмаған атлетке жеңімпаздық тәжін кигізу емес пе, бұл дұрыс емес». Осы сөздерді айтып, Солон кетіп қалады, Крезге ақыл кіргізе алмады, бірақ ренжітті.

XXVIII. Крез шақыруымен Сардада құрметке бөленіп жатқан мысалшы Эзоп Солонды осылай қабылдағаны үшін ренжиді. Оған кеңес бермек болып, мынаны айтады: «Патшалармен Солон не аз сөйлесу керек, не мақтау керек». «Жоқ, Зевспен ант етейін, не аз, не жақсы сөйлеу керек».

Міне, осылай сол кезде Крез Солонға менмендік көрсеткен еді. Кирмен соғыста ол астанасынан айырылып, өзі тірідей қолға түседі де отқа өртелу тағдыры жазылады. От дайын болып, оны байлап апара жатқанда, барлық парсылар және Кирдің өзі оған қарап тұрады. Сол кезде Крез даусы жеткенше үш рет мынаны айқайлап айтады: «О, Солон!». Кир таң қалып, соншалықты ауыр жағдайда тұрып айқайлағаны қандай адамның есімі, жоқ құдай ма дейді. Крез ешнәрсені жасырмай айтады: «Ол мен шақырған эллин данасы еді, одан бір нәрсе үйренейін, оны тыңдайын деп шақыртқан емеспін, керісінше, менің байлығымды көріп, отанына оралғанда айтып жүрсін деп едім. Байлығым барда оның пайдасы сөз ғана еді, оны жоғалту маған сондай бақытсыздық әкелді. Ол менің сол кездегі жағдайымды көріп, болашағымды көріпкелдікпен айтып еді, қазіргі барың өміріңнің соңында болғаны жақсы деп еді». Бұл жауапты Кирге жеткізеді, ол Крезден ақылдырақ болып шығады, Солон сөзінің дәлелін осы мысалдан көрген ол, Крезді босатып қана қоймай, оған өле өлгенінше құрмет көрсетеді. Солонның атағы осылай шықты, бір сөзімен патшаны аман алып қалды, екіншісіне ақыл берді.

XXIX. Солон Афинада болмаған кезде бүлік басталды. Педиэлер басында Ликург, паралдарда — Алкмеонның ұлы Метакл, Писистрат байларға қарсы көпшілік диакрилерге басшылық етті. Солон заңы Афинада күшіне еніп тұрғанымен, барлығы төңкеріс болуын, мемлекеттік құрылымның ауысуын күтті. Сол кезде барлығы тендікті емес, үстемдікке ие болуды, жеккөрінішті қарсылас партияны толықтай жеңуді қалады. Солон Афинаға оралғанда жағдай міне осындай еді. Барлығы оны құрметтейтін, бірақ қартайған шағында көпшілік алдында сөйлеуге күші де, қалауы да болмады, тек екі жақтың да жетекшілерімен сөйлескенде, қақтығысты доғарып, татуластыруға тырысты. Оның сөзіне Писистрат ерекше құлақ асқан секілді болып көрінді. Сөйлескенде ұяң еді, кедейлерге көмектесуге дайын болатын, қастасқанда шектен аспайтын. Ол нағыз пейілін жасырып, халықты алдайтын, тендікті қалаған және мемлекетті ойлаған адам болып көрінгісі келетін. Ол халықты осылай алдаған. Бірақ Солон оның ішкі пиғылын бірден таниды, бірінші болып оның зұлымдық ойын байқады. Ол оны одан жек көрген жоқ, оны ақылға салмақ болады, егер Писистрат жанынан үстемдікке деген сүйіспеншілігі мен тиранияға деген құмарлығынан айрылса, асқан жақсы адам болмас еді деп оның өзіне де, басқаларға да айтады.

Сол кезде Феспид өз тобымен трагедияға өзгерістер енгізді, халықты жаңалығымен еліктіре бастайды, ал трагиктер арасында әлі бәсекелестік енгізілмеген еді, Солон табиғатынан тыңдағанды және үйренгенді ұнататын, ал қартайған шағында әрекетсіздікке, ойын-сауыққа, тіпті Зевстің атымен ант етейін, ішімдікке, музыкаға әуестенеді. Ол көне салт бойынша актерлікті ойнайтын Феспидті көруге барады. Солон танысқаннан кейін, осынша халық алдында өтірік айтуға ұялмай ма деп сұрайды. Феспид әзілмен айтқанда ұятсыз ешнәрсе жоқ дейді. Сонда Солон таяқпен жерді салып қалып, мынаны айтады: «Иә, біз бұл ермекті қазір мақтаймыз, оны құрметтейміз, бірақ кейін келісімнен де оны көретін боламыз».

XXX. Писистрат өзін-өзі жаралап, алаңға келіп, саяси көзқарасы үшін жаулары оны өлтірмек болды деп халық арасында қозғау туғызады. Қарсылық білдірген айқай-шу басталады. Солон Писистратқа жақындап келіп, мынаны айтады: «Жақсы емес, Гиппократ баласы, сен Гомердің Одиссея рөлін ойнап тұрсың, ол жауларын алдау үшін өзін-өзі сиықсыздандырған еді, ал сен болсаң халықты адастыру үшін жасап тұрсың».

Осыдан кейін халық Писистратты қорғауға дайын еді. Халық жиналысы шақырылды. Аристон таяқпен қаруланған елу адамды оққағарлыққа Писистратқа беруді ұсынды. Солон бұл пікірге қарсы болды, өлеңінде айтылған пікірге сай көптеген ойын сол жерде айтты:

Сендер алдамшы сөзіне сеніп тұрсыңдар ғой.

Әрқайсың түлкідей қу болсаңдар да,

Жиналып, бас қосқанда неге әлсірейді ақылдарың?

Кедейлердің Писистрат қалауын орындауға дайын екенін, байлардың қорқып қашқанын көріп, Солон өзін біреуден ақылдырақ, екіншісінен батылдаумын, ақылдырақ дейтінім — болып жатқанды ұқпайтындардан, батылмын дейтінім түсінушілерден, бірақ тирания деп үрейленетіндерден дегенді айтып кетіп қалды...

Аристон ұсынысын халық қабылдады, шоқпармен қаруланған күзет санының неше болуына да Писистратпен таласпады, ал Писистрат ашық түрде қажетінше жинақтады және қамтамасыз етті, ал халық болса бұған жайбарақат қарады, сөйтіп ол Акропольды басып алды.

Осыдан кейін қалада дүрлігу басталды. Мегакл барлық алкмеонидтерімен қашып кетті, Солон қартайғанына, әлсіздігіне қарамай алаңға келіп, халықты ессіздігі үшін ұрысса, бірде бостандық үшін күресуге шақырды. Осы жерде өзінің атақты сөзін айтты — аз күн бұрын тиранияны бесігінде тұншықтырып, оның пайда болуына кедергі жасауға болатын еді, бірақта тіпті енді одан да асқан ерлік — оның пайда болып, өсіп-өнгенінде тамырына балта шауып, құрту тұр деді. Оны ешкім тыңдамады, бәрі үрейлі еді. Сол кезде ол үйіне кайтып келіп, қару алып, көшеге шығады. «Күшім жеткенше, — деді ол, — отанымды және заңды қорғадым». Содан кейінгі уақыттарда ешбір әрекеттерге бармады оған қашуға кеңес бергендерді тыңдамады, афиналықтарды сөгіп өлең жазды:

Сендер қорқақтықтарыңнан қатал жапа шегіп отырсаңдар,

Ұлы құдайларға ашуланудың қажеті жоқ.

Ол адамдарды өздерің көтеріп, билік бердіңдер

Сондықтан енді құлдықтың зарын шегіңдер.

XXXI. Осыдан кейін тиран сені өлтіреді деп халық Солонды сақтандырады, мұндай ерлік көрсетіп неге сенетінін одан сұрайды. «Кәрілікке», — деді Солон.

Осыған қарамастан, Писистрат Солонды құрметтеп, сый-сияпат көрсетіп, шақырулармен өз жағына шығарады, Солон оның кеңесшісі болып, оның көптеген істерін құптады. Іс жүзінде Писистрат Солон заңының көбісін сақтайды, өзі бірінші болып заңды ұстанып, достарын да ұстануға мәжбүр еткен. Тиран болса да, тіпті бір рет оны кісі өлтірді деген айыппен Ареопаг сотына шақырады. Ол сот алдына қарапайымдылық танытып келеді, бірақ айыптаушы келмейді.

Писистраттың өзі де бірнеше заң шығарды, соның ішінде соғыста жараланған жауынгерлерді мемлекет тарапынан қамтамасыз ету туралы заң болды. Гераклидтың айтуы бойынша, Солон жарақатталған Терсипп пайдасына жарлық шығарған еді, ал Писистрат соған тек еліктейді.

Теофрасттың айтуынша, сауық-сайран туралы заңның авторы Солон емес, Писистрат болған, осы заңның арқасында елде егіншілік жақсарды, ал қалада тыныштық орнады.

Солон кең көлемді еңбек бастады, оның тақырыбы Атлантида тарихы немесе аңызы деп аталды, ол туралы Саис ғалымдарынан естіген болатын және ол афиналықтарға қатысты еді. Дегенмен Солонның күші оны аяқтауға жетпеді, Платон айтқандай, уақыт жетпегендіктен емес, кәріліктен, оны мұндай үлкен еңбектің ауқымы шошытты. Оның бос уақыты көп болған, оған төмендегі сөздері дәлел болады:

Қартайдым, бірақ әлі де бәріне үйренудемін.

Тағы:

Маған енді Дионис, Киприд және Муза ләззаты жақын, —

Олардың ермектері әркез адамдарға қуаныш ұялатады.

XXXII. Платон Атлантида туралы шығармасын аяғына дейін жеткізуге және әсерлеп әңгімелеуге тырысты, туыстығына тиісті қараусыз қалған тамаша егістіктің топырағын өңдегендей. Ол шығарма басында ауқымды кіреберіс шарбақтар мен сарайлар тұрғызып, бұрын-соңды тарихи әңгімелерде, аңыздарда, жыр-дастандарда кездеспейтін ғажайыптар жасады. Ол кеш бастағандықтан, шығарма аяқталмай қайтыс болады, бастамасы қаншалықты оқырманды қызықтырса, аяқталмай қалғаны соншалықты өкіндіреді. Афинадағы аяғына дейін соғылмай қалған Зевс Олимпийский ғибадатханасы сияқты кемеңгер Платонның көптеген шығармалары арасында Атлантида туралы бір шығармасын аяқтамай кетті.

Писистрат тираниясынан кейін, Гераклид Понтийскийдің айтуынша, Солон ұзақ уақыт өмір сүрді, ал Фаний Эдесскийдің айтуынша, екі жылдан кем уақыт өмір сүрді. Писистрат архонт Комидің кезінде тирандыққа отырды, ал Солон, Фанидің айтуынша, Комиден кейін архонт болған Гегестрат кезінде қайтыс болды.

Өртелген Солонның тамтұғы бүкіл Саламин аралына шашылған деген әңгіме шындыққа жанасымсыз және өзінің түкке тұрғысыздығымен мүмкін емес. Сонда да оны көптеген авторлар айтады, солардың ішінде құрметтеуге тұрарлық философ Аристотель де бар.

СӨЗДІК

Палестра — күреске үйрететін орын.

Сатурналий — желтоқсанда тойланатын мейрам.

Дидим — біздің дәуірімізге дейінгі I ғасырдың атақты филологы.

Солон кестесі — Солон заңдары ағаш тақтаға кесте ретінде жазылған.

Гераклид Понтийский — философ, тарихшы және ақын, Платон шәкірті.

От жағатын жер — Афина құдайына арналған мейрамда «Ұлы Панафиней» күні алау алып жүгіру туралы айтып отыр. Барлық Афина филдері (әр филден 40 адам) қатысатын бұл жүгіру қазіргі заманғы эстафета сияқты ұйымдастырылған. Жүгіріс қашықтығы бір километр, әр қатысушы 25 метр жүгіріп өтетін болған.

Бафикл — біздің дәуірімізге дейінгі ҮІ ғасыр мүсіншісі.

Проксения — грек салты бойынша, басқа қалаларда тұратын адамдар қонақжайлық одағын құратын, олар «проксения» деп аталады. Қожайын қонаққа көмек пен қамқорлық көрсететін, өзі де қонақ қаласына барғанда сондай көмек алатын. Қонақжайлық мұра арқылы берілетін, оны бұзу күнә деп саналатын.

Асопида — Саламин аралы. Миф бойынша, бұл арал нимфа Саламис (Асопида) есімімен аталады, ол Беотиядағы Асопа өзені құдайының қызы болған. Ары қарай мәтін түсініксіз: Саламин мен Эвбей арасында Аттика жатыр, сондықтан Саламин бұғазы Эвбейге қарап жатыр деп айтуға болмайды.

Иона — Саламиннің басқа атауы. Афиналықтар ион тайпасына жататын, ал мегаряндар — дори тайпасынан.

«Сәуегейді қорлау» — Кирр қаласы тұрғындары Аполлон Дельфийскийге арналған жерлерді басып алып, оның ғибадатханасынан заттарды ұрлаған. Қасиетті жерде тұрып, оны қорғауға бірлескен және бірге тойлауға жиналған халық «амфиктиондар» деп аталады.

«Құдайда» — Афина туралы айтып тур.

«Құрметті құдайлар» — әділдік құдайлары, Эвменидалар.

«Куреттер» — Реи (Кибела) және Зевс құдайлардың Крит өзеніндегі абыздары.

«Мунихия» — бекінісі бар Афина бұғазы. Біздің дәуірімізге дейінгі 321 жылы Антипатр македон гарнизонын қабылдауға мәжбүр етті, афиналықтар македондықтардың ықпалына түсті.

«Қасиетті зәйтүн бұтағы» - аңыз бойынша, акропольде бұл зәйтүн жерден Афина жасаған.

«Диакрилықтар» — Аттиканың таулы жерлерінің тұрғындары, педиэи — жазықтық, паралдар — теңіз түбіндегі халық.

«Гектеморлар» — алты үлестіктер, «феттер» — жалданбалылар.

Фаний Лесбосский — біздің дәуірімізге дейінгі ІҮ-ІІІ ғасыр жазушысы, Аристотель шәкірті.

«Тирания құруға ұсынған» — «тирания» сөзі бағалау емес, терминологиялық мағынада қолданған. Ол заңсыз билік құрғанның жалғыз өзі үкім шығарады дегенді білдірген. Билеуші қатыгез не жұмсақ болуы мүмкін, бірақ ең қатал билеуші тирания деп аталмайтын.

Басилевс (патша) — тиранға қарағанда заңды билеуші.

Сисахтия — сөзбе сөз: ауыртпалықты сілкіп тастау.

Хреокопидалар — салық төлемеушілер.

Драконт — Біздің дәуірімізге дейінгі ҮІІ ғасырдың Афина заңгері.

Пентакосиомедимн — бесжүздіктер.

Зевгит — «жегілген екі жануар» (өгіз, ат, қашыр). Зевгит — осындай екі жануары бар адамдар.

«Жоғарғы кеңес» — жоғары орын — Ареес төбешігінде отырыс ашқан ареопагтар, атау осыдан шыққан.

Эфеттер — кісі өлтірушілердің ісін қарайтын коллегия.

«Таңдау құқы» — грек салты бойынша, тек балалары ғана мұрагер бола алатын. Егер ұлдары болмаса, әкесінің мұрасына қыздары ие болады. Әулет мүлкі басқаға көшпеу үшін «мұрагер-қыз» жақын туысына тұрмысқа шығуға мәжбүр еді, мұра үлкеніне бұйырады. Солон осы заң бойынша кейбір келеңсіздікті жоюға тырысты. Гректерде әйел өмір бойы күйеуінің қамқорында болады. Тұрмыс құрмағанның қамқоршысы әкесі болады, ол өлгеннен кейін үлкен ағасы немесе әкесі жағынан жақын туысы қамқоршы болады, тұрмыс құрғанның қамқоршысы күйеуі, ал ол өлгеннен кейін үлкен ұлы болады.

Дионисий — Үлкен Дионисий, билікті біздің дәуірімізге дейін 406-жылы басып алған Сиракуз билеушісі.

Гинекономдар — әйел әдебін қадағалайтын қызметкерлер.

Стадий — 185 метрге тең грек ұзындық өлшемі. Сажень — адам қолының ұзындығына сай өлшем, ол 1, 85 м. (яғни 0,01 км). Грек футы 31 см тең.

Архонт — бірінші архонт (273 б. мысалды қара).

Файнейн — сілтеу; сикофантейн — смокваға сілтеу. Плутарх бұл сөзді «сикофант» сөзімен байланыстырады — бопсамен айналысатын кәсіпқой тыңшыларды айтады. Бұл атаудың мағынасы антика кезінде түсініксіз болған.

«Төртбұрышқа орнатылған» — мағынасы түсініксіз: әр тақта төртбұрышты ағашқа жеке салынған ба, әлде бәрі бір төртбұрышқа салынған ба, белгісіз.

Тесмотеттер — сотта төрағалық еткен алты архонттар.

Тас — шешендер мен хабаршылар мінбе ретінде қолданған Пникстегі биіктігі 3 метр жар.

Алтын мүсін — Солон кезінде Аттикада алтын аз болғандықтан, сап ал¬тын емес, алтын жалатқан туралы соз болуы керек.

«Ескі және жаңа». Ай ауытқуы күннің батуы мен шығуына сәйкес келмейді. Гректерде уақыт аймен есептелетін. Ай 29,5 күнге тең келгендіктен, 29 және 30 күндіктер алмастырылып отырды. Жыл 12 айдан тұрады, яғни 354 күн, 11 күнге кем, сондықтан аймен өлшенетін жылды күнмен өлшенетін жылға теңеуге тура келді. Аймен есептелетін жылға он үшінші айды қосатын, сонда 384 күн болады. Алдында әр төртінші жылға он үшінші айды қосып отыратын, бәрібір ол күнмен өлшенетін жылдан үш күнге қалып қойып отырды. Дәлірек есептеген Солон: аңыз бойынша, ол сегіз жылдық цикл жасаған, оның әр үшінші, бесінші және сегізінші жылына он үшінші ай қосып отырған. «Ескі және жаңа» деп әр айдың соңғы күні аталды, ай толғаннан кейін, бірінші күн жаңа ай деп аталды.

«Атлантида туралы аңыз» — Атлантида туралы Платон «Тимей» және «Критий» әңгімелесуінде айтады. Африканың батысында жатқан үлкен арал Атлантида деп аталған, оның тұрғындары Еуропаға жорық жасап, афиналықтардан жеңіліп қалған. Атлантида, аңыз бойынша, жер сілкінісінен бір күнде жоғалып кеткен.

Феспид (біздің дәуірімізге дейінгі 530-жылдар шамасында) трагедияны ойлап тауып, негізін қалаған, оның өзі ақын, сазгер және актер болған.

«Туыстық құқымен» — Платон шешесі жағынан Солонның туысы Дропидтен тараған. Атлантида туралы аңыздың басында «Критий» сөйленісінен бұрын көлемді кіріспе беріледі.

«Архонт Коми кезінде» — яғни біздің дәуірімізге дейінгі 561/60-жылдары.





ПОЛИБИЙ

ПОЛИБИЙ ЖӘНЕ ОНЫҢ «ЖАЛПЫ ТАРИХЫ»

Полибий Оңтүстік Аркадидағы Мегаполдің бай және атақты әулетінен шыққан. Оның әкесі Ликорт Ахей одағының ірі саяси және әскери қызметкері болған, төрт рет одақ стратегінің жоғарғы лауазымында қызмет атқарған. Ликорттың саяси қызметі одақ гиппархы ретінде спартандық тиран Набиске қарсы әскери іс қозғаған кезден, яғни біздің дәуірімізге дейінгі 192 жылдан белгілі.

«Жалпы тарихта» тарихи шығарма жазудың өз қағидасын жасап, Полибий келесі талаптарды қояды: біріншіден, тарих жалпы болу керек, яғни батысы мен шығысында болып жатқан оқиғаларды қамтып, синхронды баяндалуы керек. Тарих оқырманның көңілін көтеру үшін жеңіл жазылмау керек. Керісінше, оның міндеті — өткенге көз жүгірткізе отырып, болашақта жағдайларға байланысты өзін-өзі ұстауға үйрету.

Полибий іс және прагматикалық тарих ұғымын қалыптастырады және оны үнемі естен шығармау керектігін айтады.

Полибий алдыңғы және замандас тарихшылардың драмалық әсер мен риторикалық әдісті шектен тыс қолданған деп санайды. Полибийдің пікірінше, драмалық поэзия мен риториканың міндеттері тарихи баяндаудан мүлдем басқа. Ол шығармасының көп жерінде осы ойын бірнеше рет қайталайды.

Полибийдің ойынша, тарих оқиғалары өзара ішкі байланыспен астасып, бірін-бірі тудырады. Оқиғалар арасындағы мұндай байланыс әркез болған, бірақ көрер көзге байқалмайтын, сондықтан көптеген тарихшылар оларды байқамайтын немесе оларға мән бермейтін. Оқиғалар тіркесі оның заманында жай ғана анық байқалып қоймай, тарихи үрдістерді ауқымды түрде анықтай бастағанын Полибий бірнеше рет айтқан. Мұндай оқиғалар тіркесін тарихшы рим-карфагендік Батыс пен грек-македондық Шығыстың саяси мүдделерінің жақындауымен байланыстырады. Полибий мұндай «тіркес» кезеңі алдыңғы қатарлы эллин мемлекеттерінің басына жаңа билеушілер: Египетте — Птоломей ІҮ Филопатр, Сирияда — Ұлы III Антиох, Македонияда — Филип Ү келген кезі 140-0лимпиада тұсында болған дейді. Бұл кезде Грекияда Спарта патшасы III Клеомен жеңіліс тапты, Батыста Екінші Пуний соғысының бұлты аспанды торлады. Біздің дәуірімізге дейінгі 217 жылы Италиядағы Ганнибал соғысының оқиғалары Грекиядағы Одақтастық соғысы оқиғаларымен тіркесіп жатты да, барлық қалған оқиғалар осы тіркестің жалғасы мен себебі болды.

Дегенмен тарихи оқиғалардың барысын дұрыс түсіну үшін, Полибийдің пікірі бойынша, себеп-салдар байланысын терең талдау әдісін игеру керек. Бұл себеп-салдар байланысын Полибий, негізінен себептің, сылтау мен түрткі болған және тікелей оқиғаның басталуын, көбінесе соғыс қамалдарының қосындысы деп анықтайды. Бұл себеп-салдар тіркесінің бірізділігі, Полибий пікірінше, өзгермейтін болып табылады. Полибийдің айтуынша, көптеген тарихшылар оған дейін де оқиғалар байланысын түсіндірмек болған, бірақ көрсетілген құрамдарын шатастырып, мұны дұрыс жасамаған. Дегенмен Полибий оқиғалардың бәрі мұндай талдауға түсе бермейтінін мойындауға мәжбүр болды. Мысалы, ол қуаңшылық, күтпеген індет, табиғи апаттар және т.б., сонымен қатар екінші дәрежедегі (бұл туралы төменде айтылады) оқиғалар себебін іздестіруден бас тартқан.

Сонымен бірге, Полибийдің ойынша, тарихшы кабинетте ғана отыратын ғалым болмауы керек. Ол оқиғаларға қатысушы болуы керек немесе оқиға болған жерлерге барып, көзі көргендермен әңгімелесуі керек. Жоғарыда айтып кеткеніміздей, Полибийдің өзі көп саяхат жасаған. Мұның бәрі: оқиғаларға тарихшының өзі қатысуы, көзі көргендермен әңгімелесу қажеттілігі жазушы заманына жақын оқиға тақырыбына сай жазылған шығарма жазуға мүмкіндік береді. Полибия шығармасы осылай жазылған. Оның «Жалпы тарихы» біздің дәуірімізге дейінгі 220 мен 146 жылдар аралығындағы кезеңін қамтиды, бұл кітаптың III — XI кітаптарда берілген. Бірінші екі кітабы бүкіл шығармаларына «кіріспе» болып табылады да, біздің дәуірімізге дейінгі 246-220 жылдардағы оқиғаларды қамтиды. Міне осылай Полибий шығармасы «қазіргі және жаңа заман тарихы» қатарына кіреді, себебі тарихшы өзі баяндаған оқиғалар заманында өмір сүрген және көбісінің куәгері болған.

Кез келген мемлекеттіктің негізін Полибий әр адамға тән әлсіздігінен қарастырады. Осының дәлелі ретінде Полибий оқырмандар назарына індет тарауы немесе табиғи апат нәтижесінде адамзат тұқымының есепсіз қырылғандығының таңғажайып бейнесін алға тартады. Тірі қалған немесе дүниеге келген адамдар топқа немесе жабайы аңдар сияқты тобырға бірігеді. Осындай топ басында күшімен және батылдығымен ерекшеленген адам көсем болады. Полибийдің пікірі бойынша, адамзат әлемінде мұндай бірлестіктер мемлекеттің көне формасы — бір билікке бағынуды білдіреді. Мұндай даму кезеңіне тән нәрсе — қара күштің үстемдігі және өнегелік әдептің болмауы.

Көркемділіктің өнегелік ұғымы мен әділдіктің, сонымен бірге оған қарама-қарсы ұғымдардың қалыптасуы, Полибий схемасы бойынша, мемлекет құрылуының екінші кезеңіне тән. Бұл кезеңдегі басқару түрі — патша билігі. Полибий отбасы құрумен және отбасылық қатынас дамуымен байланыстыратын өнегелік негізінде дамыған патша билігі бір билікке бағынуды білдіреді дейді. Отбасы қалыптасуы табиғи жолмен дамиды. Отбасылық қатынас ата-аналардың қартайғанда балалары асырайды деген үмітіне негізделеді. Егер баласы ата-анасы алдында борышын өтемесе, ата-анасының қамқорлығына куә болған адамдар арасында ашу-ыза тудырады. Бұл адамдар ата-ана ұлдарының рақымсыздығына көңіл бөлмесе, мұндай тағдыр оларда да болуы мүмкін деп қорқады. Осыдан адамдарда борыш ұғымы қалыптасады. Борыш ұғымы әділдіктің басы мен аяғы болып табылады.

Борыш ұғымынан кейін мақұлдау ұғымы қалыптасады. Мақұлдауға тұрарлық істер еліктеумен жарысты тудырады.

Сонымен бірге лайықсыз істерді жасамау үшін сөгу ұғымы да қалыптасты. Мақұлдау мен сөгу масқара болу және жақсы атану ұғымдарын тудырады. Жағымды өнегелі қасиеттері бар адамдарды қолдап, оңбағандарды жазаласа, билік басындағы өз қоластындағыларының құрметіне бөленеді. Патшалық билік кезеңінде мемлекеттіліктің біртіндеп дамуы аяқталып, мемлекеттік құрылымның қарапайым формалары кезектесіп келетін ерекше циклдік даму басталады.

Полибийдің байқауынша, кейбір авторлардың үш қарапайым форманы: патшалық билік, ақсүйектер және демократияны бөлуін көрсетуі шындыққа жанасымсыз, себебі бұл үш формамен қатар оларға ұқсас және ерекшеліктері бар тағы үш форма бар. Патшалық биліктен монархия мен тирания ерекшеленеді және соңғы екі форма патшалық билік формасына өздеріне тән деуге тырысады. Оларға қарағанда патшалық билік қорқыту мен күшке емес, ақылға жүгіну арқылы орнатылады.

Бұдан әрі Полибий олигархия мен ақсүйектік ұғымдарына көшеді. Нағыз ақсүйектік билік әділ де, ақылды адамдарды сайлау негізінде жүзеге асады. Полибийдің пікірінше, олигархия дегеніміз — қарама-қарсы билік басында қасиеттерге негізделген басқару түрі ретінде, билік басындағылардың сайланбауы мен адамдардың жеке мүдделігі. Полибий ақсүйек билеушілердің шығу тегінің атақтылығына және олигархтардың байлығына көп көңіл бөлмейді. Полибийдің пікірінше, олигархия мен ақсүйектіктердің арасында әлеуметтік емес, өнеге-әдептік айырмашылық, бар.

Полибий анықтауы бойынша, жақсы демократия — бұл көпшілік пікірінің басымдылығы. Жақсы демократияның қалған белгілері — өнегелілік-эрикалық сипатқа; құдайға сыйыну, ата-анаға қамқорлық, үлкендерді құрметтеу және заңды қадірлеуге ие.

Охлократияны Полибий былай анықтайды: «Бұқара өз ойындағысын жасайтынды демократиялық құрылым деуге болмайды». Бұл анықтамадан біздің дәуірімізге дейінгі ҮІ ғасырдағы демократиялық Афинаны мегзеп тұрғаны анық.

Оқырманға мемлекеттік құрылымның алты түрін көрсетіп, Полибий саяси құрылымның циклдерін суреттеуге көшеді. Бұл циклде үш жақсы және үш нашар формалары бірін-бірін жүйелі түрде алмастырады. Полибий пікірінше, мұндай жүйелілік табиғи болып саналады.

Тұтас алғанда цикл түрі келесідей. Егер адамзат қоғамы апат салдарынан қырылса, онда аман қалған адамдар тобыр құрып, ішіндегі ең күшті адамға билікті береді. Өнегелік ұғымының қалыптасуымен монархия түсінігі тәртіптелген патшалық билік белгілеріне ие болады. Бірнеше ұрпақтан кейін патшалық билік тиранияға ауысады.

Тиранның билігі және оның зорлық-зомбылығы таңдаулы азаматтардың ренішін тудырады және тирания құлатылғаннан кейін ақсүйектік билік орнады. Екінші ұрпақта ақсүйектік олигархияға айналады. Бұл ауысу табиғи жолмен жүреді. Ашуланған халық олигархияны құлатқанда демократия орнайды. Тираниядан бастап, әр келесі форманың қалыптасуы тарихи тәжірибеге негізделеді. Тиранияны құлатқаннан кейін қоғам жалғыз адамның қолына билік бермейді, ал олигархияны құлатқаннан кейін бір топ адамға да билікті сеніп тапсыра алмайды.

Үшінші ұрпақта демократия дамуымен оның ыдырауы да басталады. Көшбасшы — сый-сыяпатпен халықты жаман үйреткен. Тобырдың билігі орнайды. Белсенді көшбасшылар шексіз жалғыз билікке талпынады, нәтижесінде бір адам билігі орнайды, дегенмен Полибий монарх немесе тиран билігі екенін нақтыламайды, осы сәттен цикл қайта басталады.

Циклдің барлық мемлекеттік құрылымдары оз бойында ыдыраудың тиісті тұқымын алып жүреді, темірді тот басатындай, ағаш шіритіндей, сондықтан әр жеке форма өз дамуында бірнеше кезеңнен өтеді. Полибий пікірі бойынша, циклдің жалпы дамуын білу сияқты жеке форманың ішкі дамуын білу прагматикалық тұрғыдан маңызды (яғни белгілі бір мемлекет даму мүмкіндіктерін болжау).

Жеке формалардың ішкі дамуы бес кезеңнен тұрады, олар: туындау, өніп-өсу, гүлдену, өзгеру, аяқталу. Бұл кестені Полибий өсімдік (флора) және жануар (фауна) әлемінен алған сияқты, сондықтан ахей тарихшысының шығармаларын зерттеушілер оны «биологиялық заңдылық» деп атайды.

Мемлекеттік құрылымның қарапайым формалары тұрақсыз және үнемі қозғалыста болатынын көрсетіп, Полибий аралас мемлекеттік құрылымды, яғни мемлекеттің тәуір формаларының қосылуын және өзара бақылаудың арқасында ешқайсысы межеден артық дамымайтын формаларды талдауға көшеді. Бұл мемлекеттік теңіздегі кеме секілді, тепе-теңдік күйде болуына мүмкіндік береді. Полибий пікірінше, аралас құрылым мемлекеттің цикл заңдылығы ықпалынан арылуына жағдай жасайды. Дегенмен ары қарай баяндауынан аралас мемлекеттік құрылымның да, қарапайым формалар сияқты, «биологиялық заңдылық» ықпалына түсетіні анықталады. Өркендеу мен құлдырау заңы, Полибийдің айтуынша, Рим мемлекетінің болашақ тағдырын анықтауға мүмкіндік береді. Рим мен Карфагенді салыстырып, Полибий II Пуний соғысы кезінде Римнің басымдылығы Римдегі сенаттың үстемдігі, яғни ақсүйектік элементтердің болғандығында, ал Карфагенде демократияның басым болғанында деп түсіндіреді. Басқашалап айтқанда, Полибийдің пікірінше, Карфаген құлдырауға жақын болған. Бұрыннан Ахей тарихшысының шығармасын зерттеушілердің көңіл аударғаны оның саяси теориясындағы терең қарама-қайшылық сөзсіз осы жерде көрініс бергендігі.

Аралас мемлекеттік құрылым теориясы Полибийдің ойлап тапқаны емес. Мемлекетте адамның жақсы жағдайда өмір сүруін ізденуден және тұрақты мемлекеттік жүйеге қол жеткізуге талпыныстан туындаған антикалық жалпы саяси теориясының бөлшегі ғана болатын.

Полибийдің алдындағылары шығармаларына бұл теорияның дамуын қалдырып, тек екі маңызды нәрсеге көңіл аударайық. Біріншіден, аралас полития тақырыбын Полибийдің алдындағылары тек грек полистері материалы негізінде қарастырған. Екіншіден, Полибийге дейін осы теорияны қарастырған барлық грек авторлары қарапайым мемлекеттік құрылыммен салыстырғанда оның тұрақтылығын нақтылай отырып, аралас политияны мақұлдаған.

Аралас мемлекеттік құрылымды Полибийдің қарастыруынан біз бұрынғылармен дәстүрлі байланысты байқаймыз, сонымен бірге оны жаңашыл ретінде ерекшеленетінін де анықтадық.

Полибийдің жаңашылдығы ең алдымен оның қарастырып отырған материалынан таңдауынан тұрады: теорияның негізгі нысаны ретінде бұрын грек қоғамдық-саяси ойшылдары қарастырмаған Рим мемлекеті алынған.

Аралас мемлекеттік құрылымды Полибийдің бағалауына келетін болсақ, оның көзқарасы тіпті дәстүрлі. Оның аралас мемлекеттік құрылымды жағымды бағалайтынына көз жеткізгіміз келсе, аралас полития қатарында қарастырылатын мемлекеттер: Крит, Спарта және Карфагеннің саяси құрылымын суреттеуіне көз жүгіртудің өзі жеткілікті.

Крит, Спарта және Карфагеннің мемлекеттік құрылымын суреттеу Полибийдің басты мақсаты емес еді, оған ол аралас конституцияның қызметін терең ашуға мүмкіндік беруіне және Рим мемлекетінің саяси құрылымымен салыстыруға қажет еді. Рим мемлекеттік құрылымын суреттеуге Полибий трактатының басым бөлігі арналған.

Полибий пікірінше, римдіктерде таза үш билеу формасы болған. Жеке биліктер арасындағы барлық қызметі, Полибий пікірінше, қайсысы монархиялық, қайсысы аристократтық және демократиялық екенін анықтауға мүмкін еместей етіп теңдей бөлінген.

Полибий оқырманға билеудің әр формасында қандай қызметі бар екенін көрсеткен: консулдар монархиялық элемент болып табылады, сенат — ақсүйектік элемент, халық, — демократтық элемент. Бұл жағдай Рим мемлекетінің нағыз көркейіп тұрған кезінде болып, Полибий заманына сәл өзгеріспен жеткен. Әр магистратураны талдауды Полибий консулдардан бастайды. Римде отырған консулдарға халықтық трибуналардан басқа, барлық, халық, және қызметкерлер бағынады, олар сенатқа барлық, істер туралы мәлімдеп, сенатты елшілікке енгізеді, ережелердің орындалуын қадағалайды, халық жиналысын өткізеді, ұсыныстар енгізеді, ережелерді орындайды, әскери істе шексіз билікке ие болады, әскери лагерде кез келген адамды жазалай алады және өз қажетінше мемлекеттік қаражатты жұмсай алады.

Сенат ең алдымен мемлекеттік қазынаға жауап береді, Италия жерінде жасалған барлық, қылмысты қарастыру солардың міндетіне кіреді, Италиядан шетелге елші жіберу құқы бар, бейбітшілік және соғыс мәселелерін қарастырады, Полибий жоғарыда аталған іс-шараларда халықтың қатыспайтынын нақтылап айтады.

Халық ешқандай мәселелерді шешпейді деген пікір қалыптастырмау үшін автор алдын алуға тырысады. Ол оқырман көңілін халықтың Рим мемлекетінде күшті ықпалы барына назар аудартады, себебі марапаттау не жазалау тап соның қолында.

Полибий пікірінше, бүкіл халық өмірі осымен байланысты. Халықтың ерекше құқы өлім жазасын шығару мен ақшалай айып салуда, бейбітшілік пен соғыс мәселелерін қарастыруда, келісімдер мен одақтарды бекітуде.

Содан кейін Полибий мемлекеттік құрылымның барлық, үш формаларының Римде қатар қолданысын қарастырады. Полибийдің мақсаты бір-бірімен бәсекелеу арқылы тепе-теңдіктің осы үш форма арасында барын көрсету.

Полибий жасаған Римнің аралас конституциясын талдауы өзінің нақтылығымен таң қалдырады. Оның суреттеуі бойынша, Римдегі билік формасы керемет мемлекет болып көрінеді.

ПОЛИБИЙ

ЖАЛПЫ ТАРИХ

Біресе көркейіп, біресе құлдырап отырған еллин мемлекеттерінің өткен тарихы мен болашағын анықтау киын емес. Өйткені білгеніңді жеткізу оңай және өткеннің негізінде болашақты анықтау қиынға түспейді. Рим мемлекетіне келетін болсақ, құрылымның көп қырлы болуынан оның қазіргі қалпын сипаттау оңай емес, римдердің бұрынғы қоғамдық және жеке өмірінің ерекшеліктерін білмегендіктен, болашақты айқындау оңай емес. Сондықтан да Рим мемлекетінің ерекшелік белгілерін өзіне айқын елестеткісі келгендер көп көңіл бөліп, мұқият іздену керек. Осыған үйреткісі келген көптеген жазушылар мемлекеттік құрылымның үш формасын көрсетеді, олардың біреуі — патшалық, екіншісі — ақсүйектік, үшіншісі — демократиялық деп аталады. Менің ойымша, әр форма біреу-ақ немесе ең тәуір болу керек. Дегенмен, менің ойымша, алдыңғы және кейінгі жағдайда да олар қателеседі, себебі жоғарыда аталған формалардың ерекшеліктерін бойына жинаған мемлекеттік құрылымды ең тәуір деп санау керек. Бұл тек ойлаудағы ғана емес, тәжірибемен де дәлелденеді, себебі Ликург алғаш тап осы тәсіл арқылы лакедемондықтардың мемлекетін құрды. Әрине, бұл формалардан басқа форма жоқ деп санауға болмайды. Өйткені патшалықтан айырмасы болғанымен ұқсастығы да бар бірнеше монархиялық және тираниялық мемлекеттер болғандығын білеміз. Сол себептен барлық мемлекет билеушілері, егер мүмкін болса, барлық патшалық атақтарды өздеріне алып алады. Көптеген олигархиялық мемлекеттер бар, олардың ақсүйектік мемлекеттермен мықты ұқсастықтарымен қатар, олардан өзгеше. Тура осындай пікірді демократияға қатысты да айтуға болады.

Айтылғанның растығы келесімен дәлелденеді: кез келген жалғыз билеуші бар мемлекет патшалық деп аталады, егер де қоластындағылар өз еркімен билікті берсе және онда мен қорқыту мен күшке емес, ақылға жүгінсе. Азшылық басқаратын кез келген мемлекетті ақсүйектік деп тануға болмайды, сайлау арқылы әділ және ақылды адамдар басқарған мемлекетті солай атауға болады. Сол сияқты бүкіл халық ойына келгенін және қалағанын жүзеге асыра алатын мемлекетті демократиялық деп атауға болмайды. Керісінше, дәстүрге сай ежелден қалыптасқан құдайға сыйынатын, ата-анасын құрметтейтін, үлкендерді сыйлайтын, заңды қадірлейтін мемлекетті ғана демократиялық деп аталады.

Міне осылай, мемлекеттік құрылымнын алты формасын мойындауымыз керек, олардың жоғарыда аталған үшеуі бәріне белгілі, ал қалған үшеуі біріншісімен, жалпы шығу тегімен байланысады, монархия, олигархия, охлократия деп атаймын. Ең алдымен, еш жоспарсыз жалғыз адам билігі орнаса, содан кейін реттеу және түзету арқылы одан патшалық билік туындайды. Патшалық билік табиғатына сай дөрекі формаға, яғни тиранияға өтеді, сол кезде осы соңғының үйіндісінен ақсүйектік өсіп шығады. Содан кейін табиғат заңына сай ақсүйектікте олигархияға ауысады, ызаға булыққан халық билеушілерге қаһарын төгіп, нәтижесінде демократия орнайды. Бұқараның жүгенсіздігі және заңдарға құлақ аспауы уақыт оза охлократияны қалыптастырады. Менің айтқанымның растығын, табиғи басталу мен қалыптасу және билеу формасының бір-біріне ауысуына көңіл бөле отырып, осы мысалдардан-ақ анық түсінуге болады. Шынында да, әр билеу формасының туындауын ұғынған адам олардың дамуын, жандануын, басқа формаға ауысуын және қалай және немен аталмыш билеу формасының аяқталатынын түсінеді. Менің ойымша, жоғарыда баяндалған осындай тәсілді Рим мемлекетіне тән, себебі бастапқы кезде алдымен құрылып, содан кейін ол табиғи жолмен қалыптасты және дамыды.

Платон мен басқа философтарда бір форманың екіншісіне табиғи ауысуы сенімді түрде айтылған. Дегенмен онда қателіктер кездеседі және көп сөз қолданылған, сондықтан аз адамға ғана түсінікті. Біз қарапайым сөзбен нақты жеткізуге тырысамыз, себебі бұл саяси тарихқа да, басқаларға да қажет нәрсе. Дегенмен жалпы баяндауда бір нәрселер айтылмай қалуы мүмкін, ал төмендегі ой өрбуі оқырманның түсінігінің молаюына жол ашып, толық баяндалады.

Сонымен мен нені мемлекеттік бірлесудің бастамасы деп санаймын, менің ойымша, ол алғаш қайдан туындайды? Бұрын орын алғандай және болашақта қайталанады деген болжамдармен, егер адамзат су тасқынынан немесе обадан, аштықтан немесе басқа да себептермен қырылса, онда адамдармен мекемелер де, өнер де құритын еді. Егер тірі қалғандардан дән сияқты адамдар көбейсе, басқа да тірі табиғат сияқты қауымдасып өмір сүрер еді, солай болу да керек, өйткені бір адамға тән әлсіздік оларды топтасуға мәжбүр етеді, солардың ішінен бір адам басқаларынан дене бітімі мен күштілігімен ерекшеленер еді. Сол көсем де әмірші де болар еді. Осыны біз басқа да санасыз жануарлардан байқаймыз: мысалы, өгіздерде, қабандарда, әтештерде ең күштілері көсем болады. Сол себептен де бұл тәртіпті талас тудырмайтын табиғи деп танимыз. Алғашқы адамдар қауымдастығы да осындай болған деп елестетуіміз керек, атап айтқанда: жануарлар сияқты олар бірлесіп, өз орталарындағы ең батыл да күштісіне бағынған, олардың билігі күшке негізделген, ал басқару жеке адам құқында болған (монархия). Уақыт оза келе бұл қауымдастық патшалық билікке ауысты, сол кезде ғана алғаш рет адамдар әдемілік, шындық және соларға қарама-қарсы ұғымдармен таныс болды.

Мен атаған ұғымдар мына жолдармен туындап, дамыған: барлығына табиғатынан жыныстық қатынасқа ұмтылу тән, осыдан бала дүниеге келеді. Ұлы ата-анасы қамқорынан шығар жасқа келгенде, оларға бағынбай, құрметтемейтін болса, бұл ата-ананың ол баланы қалай күткенін көрген қалғандардың ашу-ызасын тудырады. Өйткені адамзат басқа жануарлардан ақыл мен санасы болғандықтан ерекшеленеді, сондықтан олар жануарлар сияқты жоғарыда аталған қатынасқа көңіл бөлмеуі мүмкін емес, керісінше, олар болған оқиғаға назар аударып, олардың әрқайсысының басында осындай жағдай болуы мүмкін деп қайғырады. Кез келген біреуден біреу қасіретті жағдайда көмек және қолдау алып, алғыс білдірудің орнына қамқоршысына зиян келтірсе, әрине, мұндай адам куәлердің ашу-ызасын тудырады, себебі олар жақындары үшін жаны ашыса, екіншіден, өздерін сол адамның орнына қояды. Осыдан әрқайсысында борыш ұғымы қалыптасады, оның күші мен мәні әділдіктің басы мен соңы болып табылады. Егер адам әркімге қайғысын бөлісіп, көмектесіп, шапқан аңға қарсы шыққанда, басқалардың өміріне төнген қауіпке қарсы тұрса, мұндай адам халық алғысына бөленеді де,керісінше,оған қарама-қарсы әрекеттерге барған адам жиіркеніш тудырады. Көптеген адам арамдық пен жақсылық ұғымын, олардың айырмасын түсінеді, сондықтан біреулерде соған еліктеу мен оның тиімділігі бәсекелестік тудырса, екіншілері жиіркеніш тудырады. Сонымен қоғамдастық басында тұрған тұлға халық пікіріне сай аталған адамдарға құрмет көрсетіп, екіншілерін жазаласа, онда қоластындағылары қорыққандарынан емес, саналы түрде оған бағынады, оған билікті сақтап қалуға қолғабыс етеді, қаншалықты ол кәрі болса да, оған көмектесіп, оған қастандық ойлағандарға қарсы турады. Сөйтіп, жалғыз өзі билік құрып тұрған адам күш пен батылдықты ақыл жеңгеннен бастап патшаға ауысады.

Адамдарда әдемілік және шындық және оларға қарама-қарсы ұғымдар туралы ең алғашқы табиғи түсінігі, нағыз патшалық биліктің қалыптасуы осындай. Шынында да билік тек осы билеушілерде ғана емес, ұзақ уақыт бойы осындай ата-анадан дүниеге келген балалар соларға тән қасиеттерге ие болады деген көзқараспен олардың ұрпақтарына да беріледі. Ал егер бірінші патша балалары лайық болмаса, онда халық өзіне батыл мен күштіні емес, ақылды патшаны сайлайды, себебі олар іс жүзінде екі әміршінің де билігін көрді. Ерте кезде патша болып сайланған кісі қартайғанға дейін патша болып, жерді иемденіп, қабырғалар орнатып, бір жағынан қауіпсіздігін жасайтын болған, екіншіден тіршілікке қажетті заттардың молшылығын жасау үшін осылай істейтін. Осындай патшаларды балағаттамайтын да, күндемейтін де, себебі оның басқа халықтардан айырмашылығы киімінде, тамағында, сусынында емес, өмір сүруі бойынша да басқа адамдардай болған, халықпен тығыз байланыста болған. Олар патшалықты мұраға алғаннан бастап, шығу тегіне қарай, олардың қауіпсіздік ортасы дайын тұрғанда, өмірге қажетінің бәрі болып тұрғанда, тойынғандықтан, олар қоластындағылардан киімімен, дастарқанымен, үй жиһазымен, сонымен бірге жыныстық қатынасымен және көңілде ұстаумен де ерекшеленетін болу керек деп шешті. Біреулері бұдан күндеушілік пен наразылық, екіншілері адамдарда жиіркеніш пен ашу-ыза тудырды, сондықтан патшалық тиранияға ауысты, билік құлдырады да, билеушіге қарсы қастандық басталды. Қастандық нашар адамдардан емес, ақсүйектерден шықты, олар батыл да өркөкірек болатын, сондықтан тек сондай адамдар ғана мұндай билікке төзе алмаған.

Халық көсемін тауып, жоғарыда аталған себептермен оған көмектесе бастағаннан патша билігі құлдырап, орнына ақсүйектік билік орнады. Халық патшаны құлатып, бүлік шығарғандарға билікті табыс етеді. Бірінші кезеңде басқарушылар өз жағдайларына ырза болады, барлық істерінде қоғам ісін жоғары санады, жеке адам ісін де, халық ісін де қамқорлық танытып, қарады. Қайтадан мұндай билікті әкесінен баласы мұралыққа алғанда қайғы-қасірет шекпеген, қоғамдық теңдік және еркіндік талаптарымен таныс емес болған олар о бастан билік пен ата-ана құрметін көріп өсіп, біреулері пайдакүнемдікпен заңсыз қазына мүлкіне қол сала бастады, екіншілері ішімдік пен тойымсыз ашқарақтыққа бас ұрды, ал үшіншілері әйелдерді зорлап, балаларды ұрлады, сонымен ақсүйектік билікті олигархияға ауыстырды. Олар да соңынан халық арасында жоғарыда суреттелген ашу-ызасын тудырды, сондықтан олар да тирания сияқты қайғылы төңкеріске ұшырады. Шынында да, осындай билеушілерге қарсы жауласқан немесе соларға қарсы шығып сөз сөйлеген адамдар әркез халықтың қолдау көрсетуге дайын екендігін көреді.

Осының салдарынан біреуін өлтіріп, екіншісін елден қудалағаннан кейін халық өздеріне патша сайлаудан қорқады, себебі олар алдыңғылардың билігін көрді ғой, сол сияқты бірнеше тұлғаларға билікті сеніп тапсыра алмайды, себебі алдыңғылардың ысырапсыздықпен және ақымақтықпен билегендері олардың көз алдына келеді. Халықтың жалғыз үміті өздеріне ғана қалады, өздеріне сеніп, олигархияны демократияға ауыстырады да, мемлекет қамқорын өздеріне алып, оны қорғай бастайды. Өздері озбырлық пен зомбылық көрген адамдар тірі тұрғанда, қалыптастырған құрылымға ырзалық сақталып тұрады да, теңдік пен еркіндік жоғары бағаланады. Жаңа ұрпақ дүниеге келіп, демократия балаларынан немерелеріне ауысқанда, осы берекеге үйренген адамдар теңдік пен еркіндікті соншалық бағаламай, көпшілікті басқаруға талпынады, бұған негізінен бай адамдар бейім болады. Билік соңынан қуу жолында олардың жеке кызметтері мен ерекшеліктерінің күші жетпейді, сондықтан да олар байлықтарын халықты өз жағына шығару үшін, оларды сатып алуға жұмсайды. Содыр атақ құмарлықтың салдарынан халық ақшаға құмартады, сөйтіп өз кезегінде демократия құлдырап, заңсыздық пен күшке сену билігі бастау алады. Халық басқа есебінен күн көріп үйренгендіктен және өмірлік күн көрісті табу үшін өзгенің байлығына сенім артады да, өздеріне батыл мансап құмарды билікке сайлап, өздері кедейліктен, кызметтерден шеттеп қалады. Сол кезде күшке жүгіну артады да, ал көсемді қоршауындағы адамдар кісі өлтіріп, қудалап, жер бөлумен тіпті мүлдем жабайыланып кетеді және өздеріне үстемдік етушіге ие болады.

Мемлекеттік қоғамдастықтың айналымы осындай, табиғат заңы да осындай, соған сай билеу формасы ауысады да, бірі-біріне өтіп, қайталанып тұрады. Мұны толық түсініп, айқын елестеткенімізбен, мемлекеттік құрылымның болашағы туралы айтқанда уақыттан қателесуіміз мүмкін, дегенмен жақтырмағанда аулақ және ешбір ауытқусыз түрде қарастырғандықтан, мемлекеттік құрылымның жоғары дамуға жеткендігі немесе құлдырауға түскендігі басқа билеу формасына ауысқандығы жайында қателеспейміз.

Рим мемлекетіне келетін болсақ, осылай қарастыру арқылы біз оның құрылысын, қалыптасуын, жоғары дамуын және, керісінше, қайта ауысуын оңай түсінеміз. Басқа мемлекеттер сияқты, жоғарыда айтып кеткеніміздей, осындай өзгерістерге ұшырап, Рим мемлекеті де табиғи түрде де қалыптасып, өсіп, дамып, қайта қарама-қарсы құрылымға табиғи түрде ауысады. Айтылған ой ары қарай баяндаудан анықтала түседі, әзірше біз осы мәселеге тікелей қатысты болғандықтан Ликург заңы туралы кішкене айтып кетеміз, Ликург те, біздің жоғарыда айтып кеткеніміздей, барлығы сөзсіз және табиғи түрде болатынына көз жеткізді, кез келген мемлекеттік құрылым табиғи болмысына сай қандай да бір бастау алысымен тұрақсыздықты тудырады немесе өңі өзгерген, яғни табиғатынан дәл келетін және қажетті формаға тезірек айналып кетеді. Темірдің тот басқандықтан, ағашты құрт жегендіктен астынан ешқандай зиян болмаса да бұл заттар өзінен өзі құриды, тап сол сияқты мемлекеттік құрылым да табиғатынан қандай да бір қырсықтарға ұшырайды: патшалық билікке самодержавие себепкер болса, ақсүйектік билікке олигархия, ал демократияға жүгенсіздік үстемдік етеді. Уақыт өте келе барлық формалар, біз жоғарыда айтып кеткеніміздей, аталған формаларға ауысып отырады. Ликург осының алдын алды, сондықтан күрделі билік формасын және бір текті емес, бірақ басқарудың ең үздік формаларынан тұратын құрылым формасын жасады, оның әрқайсысы шектен аса дамымауын да, басқа формаға құлдырамауын да қадағалады, себебі олар құрылымда қарама-қарсы ерекшеліктерімен билікті ұстауы керек еді және олардың ешқайсысы билікті өз жағына тартып кетпеуі керек еді, сол арқылы мемлекет теңдікті сақтап, желге қарсы жүзген кемедей, ешқандай ауытқуға түспеуі керек еді. Шынында да патшалардың өркөкіректігі Ликург заңында халықтан қорыққандықтан басылып отырды, өйткені халықтың да мемлекеттік құрылымда өз орны бар, екіншіден, халық патшаларға ізеттік көрсетпеуден тартынады, олар еңбегіне қарай атақ-дәреже алған, сондықтан да әділдікті әркез қорғауға міндетті болатын ақсақалдар жазасынан қорқады. Сондықтан да олар салтын сақтап әлсіз жағы күшті де беделді болып шығады, себебі оған ақсақалдардың білімі мен күші қосылады. Осындай мекемелерді біріктіру арқылы Ликург лакедемоняндарға бостандықты бізге белгілі халықтардың бостандығына қарағанда өте ұзақ уақытқа қамтамасыз етті.

Ақылға сала отырып, Ликург әртүрлі өзгерістердің қайдан және қалай болатынын анықтады да жоғарыда аталған билеу формасын жасады. Мемлекет құрылымын жасауда римдіктер тап сол мақсатты алдарына қойды, бірақ оны ақылмен емес, көптеген соғыстармен және еңбекпен жасамақ болды, сонымен бірге өздеріне пайдалысын анықтап, әркез өздерін тағдыр тәлкегіне салып отырды. Осы арқылы олар Ликург жеткенге қол жеткізді де, мемлекетте біздің заманымыздағы ең тәуір құрылымды жасады.

...Ксеркстің Елладаға өткенінен ... отыз жыл өткенінен кейін, сол уақыт ішінде біз ең тәуір санайтын, барлық жағынан аяқталған құрылым сол уақытта римдіктерде Аннибал тұсында болған, осы кезден біз кейінге шегіндік. Сондықтан оның қалыптасуы туралы мәліметті енді анықтауға тырысамыз, сол уақытта римдіктердің мемлекеті қандай болғанын, Канн түбіндегі шайқаста толықтай талқандалғанынан кейінгісін талдаймыз. Әрине, сол мемлекет адамдарына біздің баяндауымыз жеткіліксіз, толық болмайтынын түсінемін, себебі біз кей жерлерін нақты қарастырмаймыз. Шынында да, бала кезінен өз елінің салты мен құрылымдарын көріп өскен адамдарды еш нәрсемен таң қалдырмайсың, себебі олар оны өз тәжірибесінен біледі, біздің кей жерлерін қарастырмағанымызға ырза болмай, олар жазушының көңіл бөлуге тұрмайтын жерлерін әдейі қарастырмағанын аңғармай, ол сол жерлерді білместігінен айналып өтті деп ойлайды. Мен осыны айтсам, олар бұл тұстарын көңіл бөлуге тұрарлық деп таппай, маған алғыс білдірмес еді, ал оны мен айтпай кетсем, тарихшыдан артық білетін адамдай, олар ең қажетті тұстары жіберіліп қойған деп шағымданар еді. Ұқыпты төреші жазушыны оның нені қарастырмай кеткеніне қарай емес, оның не айтқанына қарай бағалау керек, егер айтқаны қате болатын болса, онда оқырман айтпай кеткен тұстары да білмегендіктен қарастырылмаған деген тұжырым жасауға құқы бар, егер, керісінше, тарихшы айтқанының бәрі дұрыс болса, онда айтылмай кеткен тұстары надандығынан емес, әдейі жіберілгенін мойындауға тура келеді.

Әділдіктен емес, менмендігінен жазушыларды сынайтын адамдарға мен осыны айтқым келеді.

... Әр іс уақытты есепке ала отырып қарастырылса, дұрыс мақұлданады немесе сынға түседі, егер уақытқа көңіл аударылмаса және оған қатысты емес жағдайларда нысан қарастырылса, онда тарихшылардың ең тәуір және сенімді деген тұжырымдарын шындыққа жанасымды деудің өзі жоққа шығарылып, мүлдем жарамсыз болады.

Сонымен Рим мемлекетінде жоғарыда аталған үш биліктің барлық формасы бар еді, олар жеке биліктерге теңдей және дұрыс бөлінді, жергілікті халық оның қайсысы ақсүйектік, қайсысы демократтық, ал қайсысы монархиялық екенін ажырата алмайтын. Бұл түсінікті де.

Шынында да: егер біз консулдар билігіне назарымызды аударсақ, мемлекет монархиялық және патшалық болып көрінеді, егер сенатқа назар аударсақ, ол ақсүйектік болып көрінеді, егер халыққа назар аударсақ, онда Рим мемлекетінің құрылымын демократиялық деп табар едік. Кей ескертпелерге назар аудармағанда, Рим мемлекеті құрылымының мазмұны осы уақытқа дейін осындай болып келді. Консулдар әскермен жорыққа шықпай, Римде қалып, барлық мемлекеттік істерді атқарады, себебі трибундардан басқа қызметтегі адамдар соларға бағынышты болады, олар елшілерді сенатқа енгізетін. Сонымен қатар консулдар сенатқа талқылауды қажет ететін істерді баяндайды және қабылданған қаралардың орындалуын қадағалайды. Халық шешіміне қатысты барлық мемлекет істерін де консул басқарады: олар халық жиналысын шақырады, ұсыныстар жасайды және де қабылданған шешімнің көбін өздері орындайды. Сонымен бірге олардың басқа істерде де шексіз билігі бар, соғысқа және басқа да жорықтарға дайындық жөніне келетін болсақ, бұл істе де олар одақтастардан өз қалауынша әскер талап етуге, әскери трибундарды тағайындауға, әскер қатарына адам алуға және әскери қызметке жарамдыларын таңдауға құқылы. Олар тағы әскери лагерде оған бағыныштылардан кімді жазалағысы келсе, соны жазаға тартуға құқы бар. Олар мемлекеттік қаржыны қажетінше жаратуға құқы бар, себебі олардың соңында айтқан талабын екі етпей орындайтын квестр жүреді. Сондықтан кімде-кім тек осы билікке назар аударса, Рим мемлекетін нағыз монархия немесе патшалық билігі бар мемлекет дер еді. Айтылған бұл ой біз төменде айтқалы отырғандағыда қандай да бір өзгеріс болатын болса да өз күшінде қабылданар еді.

Сенат туралы айтатын болсақ, ең алдымен, оның билігінде қазына бар, себебі ол кірісті де, шығысты да есептейді. Сондықтан ешқандай квестор сенат рұқсатынсыз қандай да бір қажеттілікке, консул талап етіп отырған қаражатты есептемегенде, ақша бере алмайды. Басқаларға қарағанда ең көп қаражатты цензорлар әр бес жыл сайын қоғамдық мекемелерді жөндеп, қайта соғуға жұмсайды, цензор бұл қаражатты жұмсауға сенаттан рұқсат алады. Италия аумағында орындалған барлық қылмыстарды: мемлекеттік сатқындық, бүлік, у жасау, қасақана кісі өлтіру — мұның бәрін сенат қарастырады. Сонымен бірге жеке тұлға немесе Италиядағы қалаға қатысты таластарды шешу, жазалау, көмектесу, қорғау шешімдері сенат құзырына кіреді. Италиядан шетелге келісімге немесе көмек сұратуға, немесе бұйрық жеткізу, немесе бодандыққа халықты қабылдау, немесе соғыс жариялау бойынша елшіні жіберу сенат міндетіне кіреді. Сонымен қатар сенат міндетіне Римге келген елшіні кабылдау да, оған жауап беру де кіреді. Жоғарыда аталған бірде-бір іске халық ешқандай қатыспайды. Осы тұрғыдан алғанда, Римге консул жоқта келген адам мемлекетті толығымен ақсүйектік ретінде қабылдайды. Барлық еллиндер мен патшалардың осыған көзі жеткен, себебі барлық істерді елде сенаттар атқарады.

Сол себептен халықтың мемлекеттік басқаруда атқаратын үлесі қандай, сенат біз жоғарыда атаған істерді атқаратын болса, егер ең маңыздысы барлық кіріс пен шығысты сенат бақылайтын болса, әскери іске дайындық пен әскери жорықта консул барлық істерді басқаратын болса, халықтың үлесіне бір нәрсе тиеді ме деген заңды сұрақ туындайды. Бұған қарамай оның атқарар үлесі бар, сонымен қатар беделді істі халық атқарады деуге болады. Себебі мемлекетте халық қана марапаттау және жазалау билігіне ие, патшалық пен тәуелсіз мемлекеттер, барлық адамзат болмысын алмағанда, тек марапаттау мен жазалаудан тұрады. Шынында да, марапаттау мен жазалаудың айырмашылығын түсіне алмаған немесе саналы түрде әдейі бұрмаланған жерде ешқандай іс дұрыс жүргізілуі мүмкін емес. Әділ адам мен арамза қатар қойылып, марапатталуы ақылға кіреді ме? Халық мұндай істі жиі атқарады, төлемнің төленбеген өсімін қайтару, өсім кеткен төлем көп болса, әсіресе айыпталушы жоғары лауазым адамы болса, өлім жазасын тек халық кеседі. Бұл тұрғыдан алғанда римдіктерде мақтауға және айтып кетуге тұрарлық тәртіп қалыптасқан: өлім жазасына кесілетін адамның ісін қарап жатқан кезде, кесімді дайындаушылардың үштен бір бөлігі әлі дауыс бермей тұрғанда, қалыптасқан дәстүр бойынша оған кетіп, өзін өзі еркімен қуғынға ұшыратуға мүмкіндік береді. Қуғынға ұшырағандардың қоныс тепкен қалалары: Неаполь, Пренест, Тибур және римдіктермен одақтасуға серттескен елдердің басқа қалалары. Халық кұрметтеуге тұрарлық азаматтарын марапаттайды, ал бұл батылдығы үшін мемлекеттегі ең жақсы марапат. Халық заңды қабылдауға немесе кейін қайтаруға құқы бар, ең маңыздысы, бейбітшілік пен соғыс мәселелерін шеше алады. Сонымен қатар халық одақ, келісім шарт құруға, бейбітшілікке келуге құқылы. Осыған қарап, әркімнің Рим мемлекетінде халыққа басқарудың маңызды үлесі тиген, бұл мемлекетте демократия орнаған деп айтуға құқысы бар.

Сонымен біз Рим мемлекетінде жеке билік арасында басқару бөлінгенін көрсеттік. Енді біз жеке биліктің бір-біріне қалай кедергі жасап, немесе оларға көмек пен қолдау көрсететінін айтамыз. Консул жоғарыда айтылған билікке ие болып, барлық өкілеттігімен жорыққа шығады, ол аталған істің шексіз билікпен атқарушысы болғанымен, халық пен сенаттың қолдауынсыз іске асыра алмайды, себебі олардың қолдауынсыз бастаған ісін аяқтауға күші жетпейді. Себебі әскер азықтың жеткізіліп тұруын қажет етеді, сенаттың рұқсатынсыз әскерге нан да, киім де, айлығы да берілмейді, сондықтан сенат зияндық жасап, кедергі келтірсе, көсемдер ісі аяқсыз қалар еді. Сонымен бірге әскери қолбасшылардың жоспарлары іске асады ма, жоқ па сенатқа тәуелді, бір жылдық мерзімі өтуіне байланысты жаңа консул тағайындау немесе бұрынғысын орнында қалдыру сенат құзырына кіреді. Сенат міндетіне тағы көсемдерді жоғарылату да, сол сияқты билігінен айырып, төмендету де кіреді, себебі сенат рұқсатын алмай және оларға берілетін ақшасыз қолбасшылар не римдік салтанат жасай алмайды, не қажетті деңгейде өткізе алмайды. Отанынан қаншалықты алыс жерде жүрсе де, олар халық ықыласына бөленуге міндетті, себебі — мен жоғарыда айтып кеткенімдей, бейбітшілік пен келісімді бекіту, не қолдамау халық құзырында. Ең бастысы консулдар өз қызметінен босағанда істеген істеріне халық алдында есеп береді. Сондықтан консулға сенаттың да, халықтың да сенімін ақтауға тура келеді.

Сонымен бірте сенат та өзінің билігіне қарамастан, өз істерін халықпен келісе отырып жүргізуі керек және оның ықыласына бөленуі керек, ең маңызды және салмақты болып табылатын мемлекетке қарсы қылмысқа өлім жазасын тағайындауда сенат ол туралы қаулысын алдын ала халықтың қолдауынсыз шығара алмайды. Сол сияқты сенат қарауындағы істерде, яғни кімде-кім сенат билігіне қол сұғатын заңды ұсынса, сенатты күшінен айыруға немесе сенаторлардың төрағалығынан және сый-құрметінен айыруға, немесе оны дүние-мүлкінен айыруға қатысты мәселені халықтың ғана қабылдау және қабылдамау құқы бар. Бұдан мынау маңыздырақ: халық трибундарының ішінен біреуі ғана қаулыға қарсы болса, сенат өз қаулысын орындау тұрмақ, кеңес өткізуге де құқы жоқ, ал трибундар халық пайдасын көздеуі керек және ең алдымен оның қалауымен санасуы керек. Сол себепті сенат халықтан қорқады және оның шешіміне көп көңіл бөледі.

Сол сияқты халық та сенатқа тәуелді және мемлекет ісі мен жеке тұлға ісін қарастырғанда онымен кеңесуге міндетті. Шынында да, Италиядағы көп істер, оларды тізіп айту мүмкін емес, қоғамдық мекемелердің басқаруымен және құрастыруымен көптеген өзендер, бұғаздар, бақтар, кен орындары, жер, римдіктер иелігіндегілердің барлығын цензорлар жалға алуға береді. Аталғандардың барлығы халық қолданысында болады, барлық халық жалға алуға қатысады және одан пайда көреді. Сонымен біреуі цензорлардан бір нәрсені жалға алса, екіншілері соған серіктестік құрады, үшіншілері жалға алушылардан тапсырыс алады, төртіншілері солар үшін мемлекеттік өзінің байлығын өткізеді. Бұл істердің бәрін, яғни төлем мерзімін тағайындау, қайғылы жағдайларда төлемді жеңілдету немесе төлеу жағдайынан айырылғанда міндетінен толығымен босатуды сенат басқарады. Бір сөзбен айтқанда, сенаттың қоғамдық байлыққа қатысы бар адамдарға зиян келтіруге немесе қолғабыс етуге мүмкіндігі бар, себебі жоғарыда аталған істер бойынша сенатқа бару керек. Сонымен бірге, тағы бір маңызды жағдай: мемлекеттік те, жеке тұлға да ісіне қатысты ауыр істерді шешуге, егер іс маңызды айыптаумен қаралатын болса, сенаттар арасынан сот тағайындалады. Міне, сондықтан да халық сенат ықпалында болып және таластың өздеріне ауыр тиюінен қорқып, сенат туралы қарсы ойлардан және оларға қарсы шығудан тартынуына тура келеді. Сол сияқты олар консулдарға қарсы шықпайды, себебі әр азамат жеке де, барлығы бірге де соғыс кезінде консулға тікелей бағынышты болады.

Әр билік басқасына зиян келтіре де, қолғабыс та ете алатындығына қарамай олар, негізінен, бірлікті сақтайды, сондықтан бұдан артық мемлекеттік құрылымды табу қиын болар еді. Шынында да, сырттан келген қандай да бір қауіп оларға төнсе, жалпыға бірдей бұл қауіп оларды біріктіріп, бір біріне көмектестіреді, мемлекет керемет күшті болады және ешқандай қажеттілік жүзеге асырылмай қоймайды.

Егер бір кездейсоқтыққа ұрынса, барлық римдіктер осыны талдауға жарыса кіріседі, қабылданған шешімнің орындалуы көп күттірмейді, әрқайсысы жеке-жеке және барлығы бірігіп оны іске асырады. Сондықтан да бұл мемлекет құрылымның дұрыстығы арқасында мықты болып, өз жоспарларын іске асыра алады. Бір жағынан римдіктер сыртқы қауіпті жеңіп, бақытты да бай өмір сүрсе, жақсы тұрмыстың рақатына бөленсе, жағымпаздардың сөзіне еріп, жүгенсіздік танытып, өркөкірек бола бастайды, осындай жағдайларда бұл мемлекеттің өзін өзі «емдегенін» көреміз. Мемлекет ішіндегі қандай да бір билік күшіне сеніп, өзінің маңызын арттырғысы келсе, біз айтып кеткеніміздей, басқа билік оған кедергі келтіріп, қарсы шығып, бір биліктің басқасынан тым күшейіп, үстемдік етуіне жол бермей оның мұндай мақсатына жеткізбес еді. Шынында да барлығы өз орнында қалады, себебі өзгерістерге талпынуды, бір жағынан сырттағы шаралармен, екінші жағынан басқа биліктер мен текетіреске келтіреді деген қауіппен тежеліп отырады.

... Консулдарды сайлағаннан кейін, әскери трибундарды сайлайды, олардың он төрті бес жыл қатарынан жорыққа шыққандар арасынан алынады, ал қалған оны осындай он жорыққа қатысқандар арасынан сайланады... Басқа азаматтарға келетін болсақ, қырық алты жасқа дейін атты әскер қатарында он жорыққа қатысуға, не жаяу әскер қатарында жиырма жорыққа қатысуға міндетті, сонымен қатар мүлік цензы төрт жүз драхмадан кемдерінің барлығы флотта қызмет етуге алынады. Дегенмен бұл азаматтар жағдай соған мәжбүрлесе, жаяу әскер қатарында жиырма жылдық жорыққа қатысуға міндетті. Он жылдық жорыққа қатыспай мемлекеттік қызметке ешқайсысы тұра алмайды.

Сайланған консул әскер жинағысы келсе, жасы жеткен барлық римдіктер Римге тағайындалған күні жиналу үшін ол алдын ала халық жиналысында нақты бір күнді айтып хабарлауы керек. Әскери қызметін атқаруға міндетті адамдар тағайындалған күні Римдегі Капитолийде жиналғаннан соң, халық немесе консул тағайындаған кіші әскери трибундар төрт бөлікке бөлінеді, себебі римдіктерде әскерді төрт легионға бөлуді қабылдаған, өйткені осылай бөлу әскердің негізгі және алғашқы бөлігі болып табылады.

Сайланған бірінші төрт трибундарды олар бірінші легионға, келесі үшеуін — екіншісіне, одан кейінгі төртеуін — үшіншісіне, соңғы үшеуін — төртіншісіне бөледі. Жасы үлкен трибундарға келетін болсақ, алғашқы екеуін бірінші легионға, үшеуін екінші легионға, келесі екеуін үшіншісіне және соңғы үшеуін төртіншісіне бөледі.

... Тарихшылардың барлығы дерлік бізге лакедемондықтардың, криттіктердің, мантинеялықтардың, сонымен қатар карфагендердің мемлекеттік мекемелерінің жетістігі жайында, олардың кейбіреулері тағы афиналықтар мен фивалықтардың мемлекеттік құрылымы туралы да мақтанышпен айтады.

Мен болсам әзірге бұл мемлекеттік құрылымдар туралы еш нәрсе айтпаймын, сонымен бірге афиналықтар мен фивалықтардың мекемелері толық баяндауға тұрарлық емес. Өйткені екі мемлекеттің дамуы дұрыс болған жоқ, олардың көркеюі ұзаққа бармады, оларда болған өзгерістер тұрақтылықпен орын алған жоқ. Тағдыр тәлкегіне ұшырағандай, олар бір сәт жалт етті де, кенеттен олар бақытты және болашақтан үміттенген қалпында құлдырауға ұшырады. Сонымен фивалықтар лакдемондықтардың түсінбегенін және олардың жауласып отырған одақтастарын пайдаланып, сонымен бірге сол кездегі жағдайды аңғарған бір-екі адамның арқасында еллиндерден өз халқына атақты алып иемденді. Тағдыр аз уақыт ішінде сол кездегі бақытты сәттерге фивалықтар мемлекеттік құрылым арқасында емес, билік басында тұрған тұлғаның жеке қасиетінің арқасында қол жеткізгенін көрсетті. Мұны айтуымыздың себебі — фивалық мемлекеттің көркею және құлдырау сәті Епаминонд пен Пелопидтің өмір сүрген кезеңіне дәл келеді. Сондықтан фивалық қауымның сол кездегі көркею көзі ретінде мемлекеттік құрылымды емес, аталған адамдарды айтуымыз керек. Сол сияқты афиналықтардың да мемлекетін солай қарастыруымыз керек. Ол да бірнеше рет көркейген, Фемистоклдың арқасында ерекше көркейген, бірақ та тұрақсыздығы арқасында тез құлдырауға душар болды. Шынында да Афина халқы баяғыдан басқарусыз қалған кеме сияқты.

Егер де кемедегілер жауды байқағанда немесе дауыл қаупінен қауіптенгенде бірлесіп кеме бастығына бағынар еді де, өз міндетін жақсы атқарып шығар еді. Керісінше, адамдарға қауіп төнбесе, олар өз бастықтарын көзге ілмей, пікірлері сәйкес келмей ұрыса бастайды, ал басқалары кеме бастығына зәкір тастауға мәжбүр етеді, екіншілері сапарды жалғастыруды талап етеді, сонда сырт көзді бақылаушы көз алдында болып жатқан бүлік пен айтыс-тартыстан ұялар еді, ал бірге кемедегілердің жағдайы қауіпті болар еді.

Міне, сондықтан да мұндай кемелер үлкен теңіздерден қатты соққан желден құтылып, бұғазға кіріп келе жатып, жағаға жетіп қирар еді. Мұндай жағдай бірнеше рет Афина мемлекетінің басынан өткен, яғни халық және билеушілердің батылдығы бірнеше рет ірі және күйретуші қауіптен аман алып қалды, содан кейін бейбітшілік кезінде ешқандай қатерсіз-ақ ол бейшара халге түсетін. Сондықтан да өз қалауынша барлық істерді бір жерде тұрақсыз, екінші жерде күшпен, зорлықпен тобыр басқарып отырған афиналықтар мен фивалықтардың мемлекеттік құрылымы туралы сөз етудің қажеті жоқ.

Керісінше, криттіктердің мемлекетіне назар аудару керек, біз осыған екі себептен кірісеміз, біріншіден, көне жазушылар ішіндегі білімді Ефор, Ксенофонт, Каллисфен, Платон оны неге лакедемондықтардың мемлекетіне ұқсас дейді, екіншіден, оны мақтауға тұрарлық деп неліктен олар айтқан.

Екі тұжырымды да біз дұрыс деп таппаймыз, мұны келесі айтылғаннан байқауға болады. Алдымен бұл екі мемлекеттің айырмашылығына тоқталамыз. Лакедемондықтардың мемлекеттік құрылымындағы ерекшеліктері деп бұл жазушылар жер жекеменшігі туралы заңды айтады, онда басқалардан артық жерді ешкім ала алмайтыны жөнінде айтылған, бірақ барлық азаматтар теңдей қоғам жеріне ие болуы керек. Екінші ерекшелігі — ақша мүлігі туралы заң, лакедемондықтарда оның еш маңызы жоқ болғандықтан, мемлекет тұрмысы жағынан айырмашылығы бойынша керістен арылған. Үшінші ерекшелігі — лакедемон патшаларының үзбей билік етуінде, ал ақсақалдар өмірлік билікке ие болады, солардың қатысымен барлық мемлекеттік басқарулар іске асады. Мұның барлық жағынан алып қарағанда криттіктер лакедемондарға қайшы келеді. Олардың заңдары әрқайсысына әліне қарай жер иелігін кеңейтуге рұқсат етеді. Содан кейін ақшаның құны криттіктерде соншалық күшті, оған не болу қажет қана емес, ақшалыны кұрметтейді де. Пайдакүнемдік және фаздық криттіктерге соншалықты тән, сондықтан қандай да бір жолмен баю оларда ұят саналмайды. Сонымен бірге оларда билік басында отыру бір жылдық мерзімге ие, ал мемлекет демократиялы. Сондықтан да мен бір-біріне табиғатынан қарама-қарсы мемлекеттерді жазушылардың ұқсас дейтінін түсінбеймін. Олар сондай маңызды ерекшеліктерін назардан тыс қалдырғаны аздай, адамдар ішінде тек Ликург қана мемлекеттік құрылым негізін қалады дейді: басқа мемлекеттер өзара қауіп төнгенде ғана бірлесіп іс жасайтын болса, олардың айтуынша, Ликург пайдакүнемдікті басып, мемлекетті өзара қақтығыстан арылтты, сондықтан мұндай кемшіліктен арылған лакедемондықтар барлық Еллада бойынша ең тәуір қоғамдық қатынасқа және бірлестікке ие болды. Осыны ұғынып, екі мемлекетті салыстыра отырып, криттіктердің табиғи пайдақорлығы мен ішкі және мемлекеттік өзара қақтығысын байқай отырып, жазушылар сонда да оларға қарсы пікір тудырмай, қайта осы екі мемлекет ұқсас деп тұжырымдауға батылдары барады. Ал Ефор екі мемлекетті суреттеуде бірдей айтылымдарды, жалқы есімдерді есептемегенде, қолданады, сондықтан оқырман жалқы есімдерге назар аудармаса, Ефордың қай мемлекет туралы айтып отырғанын түсінбеген болар еді.

Тап осылай екі мемлекет бір-бірінен ерекшеленеді, крит мемлекетінің мақтауға да, еліктеуге де тұрмайтынын мен енді айтамын. Менің ойымша, әр мемлекетке екі бастау тән, сол арқылы біз мекеменің еліктеуге тура ма, жоқ па анықтаймыз. Бұл бастаулар — салттары мен заңдары. Адамның жеке өміріне өнегелік пен бірыңғайлық, ал мемлекетке мойынұсынушылық пен әділдік әкелсе, сол еліктеуге тұрарлық, ал қарама-қарсылары айыптауға тұрады.

Егер қандай да бір халықта осындай қайырымды салт пен заңды байқасақ, біз мұндағы адамдардың да қоғамдық құрылымы да жақсы болады деп батыл айта аламыз. Сол сияқты біз жеке адамдар тұрмысында пайдакүнемдікті, мемлекеттік істерде жалғандықты байқасақ, олардың заңдары да, жеке адам мінезі де, мемлекеттік құрылымы да түкке тұрмайды деп болжауымызға болады. Дегенмен халықтар арасында кей жағдайларды ескермегенде криттіктерден асқан ең зұлымын және мемлекеттік істерде ең әділсізін табу қиын. Сондықтан да жоғарыда айтылғандарды есепке ала отырып, біз криттіктердің мемлекетін лакедемондықтар мемлекетіне ұқсас деп айта алмаймыз, оны тіптен мақтауға да, үлгі етуге де тұрмайтын деп табамыз.

Сонымен бірге Платонның да мемлекеттерді салыстыруын алу әділетсіз болар еді, дегенмен кейбір философтар оны мақтан тұтады. Тізімге ілікпеген немесе денесін шынықтырмаған шеберлер мен күрескерлерді жарысқа қатыстырмайтынымыздай, Платон мемлекетін де біріншілік таласына оның жарамдылығы іс жүзінде дәлелденбей енгізе алмаймыз. Қазіргі кезде Платон мемлекетін спарта, рим және карфагендер мемлекетімен салыстыру тура біреудің мүсінді алып тірі адаммен салыстырғанындай болар еді. Себебі жансыз затты тірі адаммен салыстыру, жасалған мүсін мақтауға тұрарлық болғанымен, көрермендерге дұрыс болып көрінбес еді.

Сондықтан да Платон мемлекетін жайына қалдырып, Лакониктерге қайта ораламыз. Менің ойымша, Ликург орнатқан заңдар мен ол қолданған шаралар азаматтарды біріктіруде, Лакониканы қорғауға, Спартада бостандықтың нық орнауында керемет болған, сондықтан да ол адамнан гөрі құдай ісі сияқты болып көрінеді. Жер учаскелерінің теңдей болуы, қарапайымдылық және қауымдастық азаматтардың өзара қатынасына өнегелік енгізеді, ал мемлекетті өзара қырқысулардан сақтайды, екінші жағынан қиын да қауіпті жаттығулар азаматтарды батыл да, күшті етеді. Бір адам бойында немесе мемлекетте осындай батылдық пен өнегелік қасиеттер қосылса, азаматтар арасында қандай да бір қырсықтық та тумайды, жат жерлік дұшпандары да оларды бағындыра алмайды. Осындай шаралар мен мемлекеттік құрылым арқылы Ликург бүкіл Лаконикаға мықты қауіпсіздік орнатты, ал спартандықтарга ұзақ уақытқа бостандықты қамтамасыз етті.

Дегенмен, менің ойымша, ол оз мемлекетінің жалпы да жеке тургыдан бейімділігін ойлаган жоқ, шет елдерді басып алуга, оларды багындыруга жэне шекарасын кеңейтуге тырыспады. Сондыктан да ол азаматтарды жеке өмірінде устамды етіп тәрбиелесе, мемлекетті де озіне ырза жэне байсалды жасауга тырысты. Енді спартандықтар Ликургтің аркасында жеке турмысына да, оз қаласының заңына да қатысты менмендіктен арылган жэне саналы бола турып, баска ел- линдерге келгенде пайдакүнем жэне билік қүмар болып шыгады.

Спартандықтардың пайдакүнемдікпен еллиндерден бұрын көршілерінің жеріне қолын сұққаны және мессендіктермен оларды құлдыққа түсіру мақсатында соғыс ашқанын білмейтін де болар? Олардың күреске қызып, Мессенді күшпен алмай қоршауын тоқтатпайтынына ант бергені туралы кім оқымады? Еллиндерге билік жүргізу құмарлығынан олар алдында қарсы соғысқан халықтың бұйрығын орындауға келісім бергені бәріне белгілі, атап айтқанда: еллиндердің бостандығы үшін олар парсыларға қарсы шығып, оларды жеңген, ал парсылар қайта келіп, шегінуге мәжбүр болғанда, спартандықтар сатқындықпен Анталкид келісімі бойынша, еллиндерді өздеріне бағындыру үшін қажетті ақшаға еллиндік қалаларды беріп жіберді.

Сол кезде спартандықтардың заңындағы кемшіліктер байқалған. Көршілерге немесе тек пелопоннестерге үстемдігі жүріп тұрғанда, Лакониканың күші мен қаражаты жетіп тұрғанда, қажетті заттары спартандықтардың қоластынан табылғанда, үйге ерте қайтып, өткелден тез өтетін болған. Бірақ олар өз флотын теңізге шығара бастағаннан немесе жаяу әскермен Пелопоннестен шетке шыққаннан бастап, темір ақшаның да, жинаған өнім де Ликург заңы арқылы жетпек болған қажеттілікті өтеуге жеткіліксіз екені байқала бастады, себебі лакедемондардың қазіргі жағдайы жалпыға бірдей теңгені де, жалдамалы әскерді де талап етті. Сол себептен олар парсылардың табалдырығын тоздырды, аралдықтарды салық астына алды, еллиндерден ақша сыға бастады, олар егер Ликург заңына сүйенсек, еллиндерді билемек тұрмақ, өз істерін жөндеп жүргізе алмаймыз деп ойлады.

Мен бұған не үшін шегініс жасап отырмын? Іс жүзінде Ликург заңының өз иелігін мықты қорғауға ғана және бостандықты ұстап отыруға ғана жарайтынын айтқым келеді және біреу мемлекеттік қауымдастық құрғысы келсе, лакондық қоғамдық құрылым мен тәртіптен артығы жоқ екеніне келісу керек. Егер, керісінше, қандай да бір халықтың қажеті артып, көптеген халықтарды билеу мен басқару айтылған жағдайдан керемет және құрметтеуге тұрарлық деп санаса, егер халық басқалардың соған назар аударғанын қаласа және барлығы оған тәуелді болса, онда ол мұндай мақсатқа лаконика мемлекеті жарамайды деп табуы керек, Рим мемлекеті осы мақсатқа жетуге жақсы бейімделген. Бұл тәжірибеден анық көрінеді. Еллиндерді басқаруға талпынған лакедемондықтарға өз бостандықтарынан айырылу қаупі төнді, римдіктер де италиялықтарды билеуге қол жеткізгеннен кейін қысқа мерзімге барлық мекенделген жерді бағындырды, бұған көптеген қажетті құралдардың тез табылуы мен дәулетінің жеткіліктігі әсер етті.

Карфагендердің мемлекетіне келетін болсақ, менің ойымша, алғашында керемет құрылды, әсіресе басты нәрсеге қатысты. Олардың патшалары болды, ақсақалдар кеңесі ақсүйектер билігіне ие болды және халық өз құқын қажетті деңгейде пайдаланды. Өз құрылымына қарай карфагендіктердің мемлекеті римдіктер мен лакедемондықтардың мемлекетіне ұқсас болды. Дегенмен сол кездің өзінде-ақ карфагендіктер Аннибал соғысын бастағанда олардың мемлекеті римдіктердікінен нашарлау болды. Кез келген дене, мемлекет және мекеме табиғатқа сай дамиды, көркейеді және құлдырайды, сондықтан да олардың ең тәуір кезеңі көркею кезеңі болып саналады, соғыс кезінде бұл мемлекеттер арасындағы айырмашылығы байқалды.

Карфаген мемлекеті римдіктен бұрын күшейіп, көркейді, сондықтан Карфаген бұл уақытта құлдырау кезеңіне аяқ басқан еді, ал сол кезде Рим мемлекеттік мекемелер тұрғысынан гүлдену сатысын бастады. Міне, сондықтан да карфагендерде барлық бастамаларда күш халықта болса, римдіктерде ол сенаттың қолында болды. Карфагендіктерде кеңесті тобыр өткізсе, римдіктерде ең тәуір азаматтар өткізді, сондықтан мемлекеттік істердегі римдіктердің шешімдері ақылға қонымды болды. Міне, сондықтан бастапқы кездегі күйреуіне қарамай, ол соғыс соңында қабылданған шаралардың даналығына арқа сүйеп, карфагендіктерді жеңді.

Жеке тұстарын алып қарасақ, ең алдымен, әскери ісі, теңіз соғысында өнері мен құралы жағынан карфагендіктер басым болды. Мұны күтуге болатын еді, себебі теңіз ісін білу карфагендіктерде бұрынғы кезден дамыған және олар басқа халықтармен салыстырғанда теңізде көп жүзді. Дегенмен карфагендіктерге қарағанда римдіктердің әскери ісі құрлықта жақсы дамыған. Себебі римдіктер оған жан-тәнімен беріліп істейді, ал карфагендіктер жаяу әскерді менсінбеген және атты әскерге де көп назар аудармайтын. Мұның себебі олар жат елдік жалдамалы әскерді қолданады, ал римдіктер азаматтардан құралған жергілікті халықты пайдаланады. Сондықтан бұл жағынан алғанда римдік мемлекеттік құрылымды карфагендікке қарағанда артықшылықта деп мойындауға тура келеді, себебі карфагендіктер бостандықты сақтауда негізінен жалдамалықтардың батылдығына үміт артады, ал римдіктер өз азаматтарының батылдығына және одақтастардың көмегіне үміт артады. Сондықтан римдіктер басында құлдырауға ұшырағанмен, келесі шайқастарда өз күштерін қалпына келтіреді, ал карфагендіктер керісінше... Отаны мен балаларын қорғап, олар ешуақытта күресті суытпайды және соңына дейін күшін сарқымай, жауын жеңгенше талпыныс жасайды. Міне, сондықтан теңіз ісінде тәжірибесі аз болғанымен, жоғарыда айтқанымыздай, римдіктер сонда да азаматтардың батылдығы арқасында жалпы соғыс барысында жауынан асып түседі, себебі теңіз ісіндегі тәжірибе теңіз соғысында пайда келтірсе, ол тек кеме жауынгерлерінің табандылығының арқасында болды. Жалпы, барлық италияндықтар финикиялықтар мен ливиялықтардан табиғи дене бітімі мен батылдығымен асып түседі, бозбалаң кезінде бұған олардың салттары тәрбиелейді. Дегенмен Рим мемлекетінің отанында батыл ер атану үшін барлық сыннан өтуге дайын тұрған өз азаматтарын қалай тәрбиелейтінін түсіну үшін бір мысал келтіру жеткілікті. Беделді азаматтардың біреуі өлген кезде оның сүйегін дәрежелік белгісімен жерлеу рәсімімен рострам деп аталатын алаңға апарады, онда бәріне көрінсін деп өлікті аяғынан тұрғызып қояды, кей кезде ғана өлік жатқан күйінде шығарылады. Мұндай айнала қоршап тұрған бүкіл халық алдында өліктің бар болса үлкен баласы немесе баласы жоқ болса туысқандарынан біреуі рострамға шығып, өлгеннің еңбектері мен тірі кезінде жасаған ерліктері туралы айтады. Осының арқасында халықтың, яғни оқиғаға қатысушылар санасында ғана емес, тыңдаушыларда да өткен іс көз алдарына келеді және тыңдаушылардың өлікке деген жандары ашығандары соншалық — туысқандар қайғысы жалпы халықтық қайғыға ауысады. Содан кейін құрметпен көміп, римдіктер өліктің бейнесін ағаш қалыпқа салып, үйдің ең көрінетін жеріне қояды. Өліктің түрі мен түсін айнытпай салынған маска бейне болып табылады. Қалыптар жалпы халықтық құрбанды шалу кезінде ашылады да, ерекше әшекейленеді. Егер бай туысқаны өлсе, бұл бейнелерді бойымен де, дене бітімімен де өлікті еске түсіретін адамдарға кигізіп, жерлеу рәсіміне алып келеді. Бұл адамдар көгілдір жиекті киім киеді, егер өлген консул не потер болса — көгілдір, егер цензор болса, алтыннан тігілгенге, ал егер өлген триумфатор болса немесе қандай да бір ерлік жасаса, триумфқа бөленді. Олар жеккен арбамен келеді, ал алдында тірі кезінде мемлекетте атқарған қызметіне қарай шыбық, айбалта және басқа да ерекшелік белгілерді алып жүреді. Рострға жақындап, барлығы піл сүйегінен жасалған креслоға тәртіп бойынша қатарынан отырады. Атаққұмар бозбала үшін бұдан артық құрмет болуы мүмкін емес. Шынында да, тіріліп келген адамдар сияқты өлген адамдардың бейнесіне қарап, жай ғана бақылау мүмкін емес. Бұл көріністен ғажап не бар? Содан кейін шешен өлік туралы мақтау айтқаны аздай, осындағы барлық өлгендердің ең үлкенінен бастап бақытты ерлік істері туралы айта бастайды. Сол арқылы батыл ерлер ісі туралы естелік қайта-қайта оятып, отан үшін қандай да бір игі істер атқарған азаматтардың даңқы мәңгілік өшпейтіндей етеді, отанның қамқоршылары болғандардың есімдерін халық ұрпақтан ұрпаққа жеткізіп отырады, ең маңыздысы бұл салт бозбалаларды отан үшін қандай да бір игі істер орындауға тәрбиелейді. Осы айтылғанды келесі дәлелдейді: көптеген римдіктер жеңіске жету үшін, өз еріктерімен жекпе-жекке шыққан, соғыста басқаларын аман алып қалу үшін болсын, бейбітшілік кезінде отан үшін болсын, анық өлімге бас тіккендері де болған. Басқа билік иелері салтқа немесе заңға қарсы өздерінің туған балаларын өлімге қиған, себебі олар отан игілігін жақын қандық байланысынан артық көрген. Римдіктер көптеген азаматтарға қатысты осындай оқиғаларды біледі. Біз үшін айтқанды дәлелдеуге бір мысалды тұлғаның атын айта отырып келтіру жеткілікті. Айтулары бойынша, Коклет лақап аты бар Гораций қала алдындағы Тибр арқылы өтетін көпірдің арғы тұсында ұзақ уақыт табандылықпен жаудың екі жауынгерімен соғысады. Жауларға көмекке бір топ адам келе жатқанын көріп, жаудың қаланы күшпен басып алуынан қорқып, ол артында тұрған жауынгерлерге бұрылып, оларға кейін шегініп, көпірді құртсын деп айқайлайды. Олар айтқанын істейді. Көпірді бұзып жатқанда Гораций Коклет көптеген жарақат алғанына қарамастан, жауларын табандылықпен ұстап тұрып, оларды күшімен емес, табандылығымен және айбындылығымен таң қалдырды. Көпірдің бұзылуы жаудың екпінін тоқтатты, ал Коклет бар қаруымен өзенге секіріп, бақытты күйінде өмірімен қоштасты, себебі өмірін сақтап қалғаннан отан игілігі және артында қалған даңқы ол үшін қымбат еді. Міне, осындай даңққа ие болуға үйрету римдіктер салтында баяғыдан орын алған, оның себебі түсінікті де.

Сонымен бірге римдіктердің баю туралы салты да, заңдылықтары да карфагендіктерге қарағанда тәуір. Карфагендіктер үшін қандай да бір пайда көзін табу ұят болып есептелмейді, ал римдіктерде, керісінше, парақорлық пен арсыз құралдар арқылы байығаннан ұят нәрсе жоқ. Олар адал баюды қаншалықты жоғары бағаласа, рұқсат етілмейтін жолдармен баюға соншалық жиіркеніш танытады. Бұған дәлел мынау: карфагендіктерде адамдар лауазымға отыру үшін ашықтан-ашық пара берсе, римдіктерде бұған өлім жазасы кесіледі. Бір халықта еңбек екінші халықтан басқаша марапатталады, екі халықта марапатқа әкелетін жол да екі түрлі.

Дегенмен Рим мемлекетінің артықшылығы, менің ойымша, римдіктердің құдайға сиынуында. Басқа халықтарда құдайдан қорқу қабылданбаған болса, римдіктерде ол мемлекет негізін құрайды. Шынында да, ол зәрлі формада болып, сол қалпында жеке өмірге де мемлекет өміріне де енеді. Кейбіреулер мұны ақымақтық санауы мүмкін, менің ойымша, римдіктер бұл тұрғыда тобыр үшін қолданған. Дегенмен данышпандардан мемлекет құру мүмкіндігі болса, мұндай тұрмыс салтының да қажеті болмас еді, бірақ кез келген тобыр жеңілтек және әртүрлі намыссыз әрекеттер, ақылсыз істер жасайтын және зомбылық оларға тән болғандықтан, оларды тек осындай таңғажайып үрейлермен және зор көріністермен басып отыруға болады. Сондықтан да, менің ойымша, ертедегілер әдейі есеппен тобырға осындай құдайлар, дозақ туралы сезімді сіңірген, керісінше, қазіргі ұрпақ бұл ұғымдарды жоққа шығарып, ақылсыз қадамдар жасайды. Сондықтан да еллиндерде, басқаларды айтпағанда, қоғамдық дәулетті қадағалаушы адамдар тіптен оларға бір талант сеніп тапсырылғанның өзінде, оның үстіне кепілдікке он адам табылып, сонша мөр басылып, екі есе куәлер болғанның өзінде, берілген міндетті орындауға шамалары жетпейді, керісінше, римдіктерде кызмет адамдары немесе елшілерге үлкен қаржыны сеніп тапсырғанда, міндетті орындауға берілген ант жеткілікті болады.





ФУКИДИД

Фукидидтің өмірі жайындағы мәліметтердің бізге дейін азы ғана жетті. Оның қай жылдары өмір сүргені тіпті белгісіз. Ғалымдар тарихшының туған жылы уақытын б.д.д. 460-451 жылдар аралығына жатқызады, ал қаза болған уақыты б.д.д. 396 жылы делінеді. Ол атақты әулеттен шыққан, оның арғы ата-бабалары Фракия патшасы Олордан бастау алатын және Фракияның солтүстік грек аудандарынан шыққандар еді. Фукидидтің жастық өмірі Пелопоннесс соғысы алдындағы Афинадағы қайнаған ортада өтті. Сыртқы саяси оқиғалар ағымы, Афинаның өзіндегі ішкі күрестермен, Кимон бастаған ақсүйектер тобы мен Перикл бастаған демократиялық топтар арасындағы қарама-қарсылық арқылы күшейе түсті.

Фукидид Кимонмен туыстық қатынаста болғанымен оның қарсыластары жағына шығып кетті, себебі тура Геродот сияқты осы бір ұлы адамның ықпалына түсіп қалғандығы болса керек.

Б.д.д. 424 ж. соғыс кезінде Фукидид Афинаның жоғарғы әскери коллегиясы болып табылатын — он стратегтің қатарына сайланды және Афина әскерінің басында афина колониясы (отары) Фракиядағы Амфипольға жіберілді. Фукидидтің әскери қолбасшы ретіндегі қызметі сәтсіз болды. Спарта қолбасшысы Брасид батыл әскери қимылдарға барып, Афинадан одақтас қалалары Стагира, Аканфтен басқаларын және Фракия патшасы Севфтің бөлініп кетуіне себепші болып Амфиполға жақындады. Фукидид афина эскадрасымен Фасос аралына жақын жерде, қаладан 25 км тұрса да Амфиполдағы Афина гарнизонының қолбасшысы Евклға көмек беріп үлгермеді. Брасид бүлікшілердің көмегімен қаланы басып алды. Фукидид спарталықтардан жақын маңайдағы Эйон қаласын ғана қорғап қала алды. Өзінің IV кітабында, ешқандай ақталу мен түсініктеме беруден бас тартып, сәтсіздігін толықтай сипаттайды. Оның Брасидтің талантын асыра мақтауынан ғана өзінің жіберіп алған қателігін жанама түрде ақтау талпынысын көруге болады.

Фукидидтің баяу қимылы оның қолбасшылық дарынының жоқтығы ма, әлде «кәсіби жарамсыздығы ма» немесе ол опасыздық жасады ма, бізге қазір сын айту қиын. Афиналықтар қалай болмасын оның қылығын сатқындық деп бағалады және б.д.д. 423 жылы оны өмірлік қуғындауға үкім шығарды, біздің шамалауымызша сол кезде ол Фракияда тұрып, өзінің «Тарихын» жазған. Шамамен жиырма жылдан кейін б.д.д. 400 жылдары Фукидид ақыр соңында Афинаға қайта оралуға рұқсат алды. Оның қай жерде және қандай жағдайда қаза болғандығы жайында бізге мәліметтер келіп жетпеген.

Фукидидтің еңбегі сегіз кітаптан турады. Соңғысының түпнұсқалығы кейбір антикалық авторларда талас тудырған, бірақ та қазіргі ғалымдар оны алдыңғы жеті кітапқа қарағанда онша өңделмеген дей отырып, бәрібір оның Фукидидтің қаламынан шыққанына шек келтірмейді. Фукидидтің еңбегінің кітаптарға, тараулар мен параграфтарға бөлінуін кейінгі баспагерлер жасаған.

Фукидидтің ойға алғаны Геродоттікінен неғұрлым кеңдеу. Ол өз заманы жайында жазады және оның зерттеуінің нақты тақырыбы — Пелопоннесс соғысының тарихы. Барлық еңбектеріне кіріспе болып табылатын 1-кітабында оқиғалардың алғы тарихын беріп, екінші кітабында тікелей әскери қимылдарды баяндауға кіріседі. Соғыс он жылға созылды, одан кейін Никий бейбіт келісімі жасалып, б.д.д. 413 ж. соғыс қимылдары қайта басталғанға дейін сақталды. Ол, б.д.д. 404жылы Афинаның тізе бүгуімен толық жойылды. Фукидидтің баяны 411-419 жылдардағы оқиғалармен аяқталады, бірақта V кітабында ол соғыстың аяқталуы жөнінде айтып өтеді.

Тарихшы б.д.д. 424 жылға дейінгі оқиғаларды өзі куә болған және қатысушы ретінде баяндаса, одан кейінгі мәліметтерді басқада соғысқа қатысушылардан алады. «Менің қуғында жүрген жағдайымның арқасында екі жақтың да, пелопоннестіктер мен афиналықтардың оқиғалары өрбуінің барысын кем білгенім жоқ, менің оны бақылауға толық мүмкіндігім болды және қолым босағанда олар жайында ойдан шығарылмаған сыни пікірлер құрастырдым».

Ақиқатын айқындауға ұмтылушылық Фукидидтің басты ұстанымы болып, оны тұрақты түрде жүзеге асырды, сірә бұған қуғында жүруі әсер етсе керек. Шын мәнінде Фукидид соғысқа белсенді қатысуын жалғастыра бергенде, болып жатқан оқиғаларға деген көзқарасы бір жақты болар еді. Расында, ол субъектіліктен толық аттап кете алмаған.

Геродот секілді, өзінің мақсатын ақиқатты іздестіру дей отырып, Фукидид бірден өз тәсілін логографтардың тәсіліне қарама-қарсы қояды, оған Геродотты да жатқызады. Олар, Фукидидтің пікірінше әртүрлі мәліметтерді сындық сүзбеден өткізбей, механикалық түрде баяндайды. Фукидид өз еңбегіндегі бүкіл «аңыздарды» сылып тастайды және де бұдан өз еңбегінің тартымдылығы төмендейді деп қауіптенбейді. Ол «тыңдармандардың минуттық табысына ие болу үшін емес, мәңгілік жетістік ретінде жасалған». Тарихшы осы тарауда өзінің жұмыс істеу принципін түсіндіреді. «Осы соғыс оқиғаларына келетін болсақ, менің алдыма қойған міндетім — бірінші кездескен адамнан сұрау немесе өз ойымнан шығарғанға жүгіну арқылы сипаттауға ұмтылу емес, керісінше, бір жағынан өзіме қатысуға тура келген оқиғаларды, екінші жағынан басқалардың мәліметін неғұрлым дәл анықтауға тырысуым. Мәліметтерді тыңғылықты түрде тексеру ісі оңайға түскен жоқ».

Фукидид өзіне дейінгілерден де әрі тереңдей түседі. Жай ғана «айтылғандардың бәрін» баяндап, ақиқатын ажыратуды оқырман еркіне қалдырудың орнына, Фукидид өзіне белгілі мәліметтерді талдап, анализ жасайды. Бұл ғылыми-тарихи сынның бастамасы болды.

Фукидидтің ғылыми жетістігі — құжаттарды: қаулылардың мәтінін, келісімдерді және т.б. пайдаланғандығы, оқиғалардың хронологиясын (бұл жерде ол афина архонттары мен спарталық эфорлардың басқару жылдарына сүйенді) жасауы, археологиялық және этнографиялық мәліметтерге сүйене отырып, «Тарихының» І кітабында тамаша көрсетілгендей, өткендегінің моделін жасап шығуы.

Геродот грек-парсы соғысының себептерін іздестіре отырып, расында, оған кінәлілерді, яғни кикілжіңге мұрындық болғандарды іздестіріп, оны кейбір әрекеттер үшін жасалған кек алу екендігімен түсіндіреді. Фукидид натурфилософтар көзқарасына жақын адам ретінде адамзат тарихын — жалпы ғаламдықтың бөлігі ретінде қарастырады.

Міне, сондықтан да ол моральдық жағдайдан, партиялық күрестен және т.б. жоғары көтеріліп, Пелопоннес соғысының ақиқат себебін табуға ұмтылды. Бұндай ақиқат себеп, оның ойынша Грециядағы әртүрлі күштердің астыртын күресі, Спартаның Афинаның күшеюінен үрейленуі, олардың саяси, сауда және тағы басқа да бақталастықтары болды.

Фукидид үшін үлгі тұтарлық мемлекеттік құрылым — Перикл кезіндегі Афина демократиясы. Айта кететін нәрсе — демократия жайындағы антикалық түсінік біздікінен мүлдем бөлек, Периклдің билігін біз демократиялық диктатура деген болар едік. Бұл, әрине, Фукидидті осынысымен қызықтырады, Периклден кейінгі демократия көсемдерін халықтың ең төмен деген сезімдеріне қолпаштау көрсеткені үшін айыптайды және II кітапта келтірген қабір басындағы Периклдің сөзі, Афинадағы периклдік билікке арналған нағыз асыра мадақтаудың өзі болды.

Фукидид ерік-жігер еркіндігі мен тарихи оқиғалар барысына әсер етуді біршама дәрежеде және ұлы адамдарға тән жағдайда, солардың ішінде Перикл және грек-парсы соғысындағы атақты қолбасшы Фемистокл секілділерге ғана тән деп таниды. Жалпы, тарихи оқиғалар барысына үнемі, белгісіз бір стихиялық (алапат) күштер кірігіп кетеді («кездейсоқ») — бұл табиғат апатымен қатар, тұтас қамтыған ауру, тіпті алдын ала болжамға келмейтін жай кездейсоқ жағдайда болуы мүмкін.

Еуропа тарихында Фукидидті ғылыми-сын тәсілінің негізін қалаушы деп есептеуі әділеттілік. Бұл жағынан алғанда, ол сөзсіз антикалық тарихнаманың аса ірі өкілі, бізге белгілі антикалық авторлар ішіндегі қазіргі кездегі тарихшы-ғалымдар типіне жақын келгендердің бірі. Сонымен қатар Фукидид — жазушы ретінде де өте қызықты. Егер де Геродоттың стилін новеллалық деп сипаттасақ, Фукидидтікі негізінен драмалық болып табылады. Өз еңбегінен ерікті түрде мифтік және аңыздық бөліктерді алып тастағанымен, оның өз сөзімен айтқанда көбінесе кейіпкерлерінің сөзі арқасында қол жеткізеді, Фукидидте олар көп және оларды өзінің баяндауына асқан шеберлікпен тігісін жатқыза енгізіп, материалды әдемілікпен және қызғылықты береді. Фукидидтің берген суреттемелері шебер және шындыққа жанасымды, мысалы, оның Афинадағы оба ауруын суреттеуін әлемдік әдебиеттің шыңына толығымен жатқызуға болады.

ФУКИДИД

ТАРИХ

Бірінші кітап

1. Афиналық Фукидид пелопоннестіктер мен афиналықтар арасындағы соғыстың қалай болғанын сипаттап жазған. Ол бұл соғыстың осыған дейінгілердің бәрінен асып түсетінін және маңызының зорлығын сезіне отырып, соғыс бастала салысымен, бірден өз еңбегін жазуға кірісіп кетті. Бұлай ойлауымның себебі, екі жақ та күш қуаттарының толысқан шағы мен әскери дайындығының толық екендігі кезінде; сонымен қатар, менің көргенім эллиндіктердің қалған қалалары да соғыс басталысымен бірінің жағына бірі шығып алғаны немесе оны мүмкіндік болғанда бірден жүзеге асыруға ұмтылуы. (2) Шындығында да бұл соғыс адамзаттың басым бөлігіне, әсіресе эллиндер мен варварлардың бір бөлігіне алапат зор сілкініс әкелді. (3) Соғыстың алдында, тіпті одан әріректе не болғанын, оның қаншама уақыт бізден бұрын өткендігі себепті дәл анықтау мүмкін болмағандығына қарамастан, тексерілген және сенімді деген куәлерге жүгініп, бұл тарихи оқиғаларды әскери де, басқа жағынан да аса маңызға ие емес деген түйінге келдім.

23. Пелопоннестік соғысқа дейінгі оқиғалардың ішіндегі аса маңыздысы мидиялық соғыс болды, бірақ та ол теңіздегі екі және құрғақтағы екі шайқаспен тез шешімін тапты. Керісінше, қазіргі соғыс ұзаққа созылып, бұрын-соңды осы уақыттың ішінде көргеніндей апатты Эллада ешқашан басынан өткізбеген еді. (2) Бұрын-соңды варварлар немесе соғысушы жақтар (тіпті кейбіреулерге басқыншылықтан кейін тұрғындардың алмасуын бастан өткеруге тура келді) тарапынан осыншама қалалардың қолға түсуі және талқандалуы болған емес; бұрын-соңды осыншама (соғыс барысымен қатар, ішкі қақтығыстар нәтижесінде) қантөгіс пен қуғын-сүргін болған емес. (3) Бұрын өмірі болмаған, тек сыбыс ретінде белгілі болған нәрселер, енді қалыпты жағдайға айналды: сұрапыл жер сілкінісі бір мезгілде елдің басым бөлігіне тарады, күн тұтылуы жиілей бастады, бұдан кейін құрғақшылық пайда болды (кейбір аудандарда аштық), ең соңында Афина тұрғындарының басым бөлігін қазаға ұшыратқан жұқпалы ауру тарады. Бұл апаттың барлығы Элладағы қазіргі соғыспен қатар келді. (4) Соғысты 30 жыл бұрын Евбейді жаулап алғаннан кейін жасалған келісімшартты бұза отырып, афиналықтар мен пелопоннестіктер бастады. (5) Элладағы бұл ұлы соғыстың басталуына не себеп болды дегенді әркім іздемес үшін, мен ең алдымен, екі жақтың өзара араздасуы мен бейбіт келісімді бұзуының себептері туралы айтқым келеді. (6) Соғыстың ақиқат себебі (анығында өте астыртын) менің ойымша, лакедемондықтардың күннен-күнге өсіп келе жатқан Афина күш-қуатынан үрейленуі, бұл оларды соғысуға мәжбүрледі. Екі жақтың да ашық түрде сілтеме жасаған себептері (неліктен келісімді бұзғандығы, соғыс ашқандығы) мынадай болды.

24. Оң жақта, Ионий бұғазына кіре берісте Эпидамн қаласы бар. Көрші аудандарда Тавлантии — иллирийлік варварлар тайпасы өмір сүреді. (2) Қаланың негізін керкириялықтар салған, ал колонияның (отардың) негізін ескі салт-дәстүр бойынша метрополиядан шақырылған Гераклидтер әулетінен шыққан коринфтік Эратоклид ұлы Фалий құрған еді. Колонияны құруға кейбір коринфтіктермен қатар дорийліктер де қатысқан болатын. (3) Уақыт өте келе Эпидамн халқы көп үлкен қалаға айналды. (4) Бірақ та бізге келіп жеткен сыбыс әңгімелер бойынша, көп жылға созылған өзара қақтығыстардан кейін және көршілес — варварлар тайпаларымен болған белгісіз бір соғыста қала үлкен шығынға ұшырап, өзінің бұрынғы күш-қуатынан барынша айырылған деседі. (5) Бұл соғыстың аз алдында халық қаладан беделді ру басшыларын қуып жіберген еді, олар варварлармен одақтасып қала тұрғындарын теңізде де, құрғақта да тонауға кірісті. (6) Осындай қайғылы жағдайға ұшыраған қалалықтар өздерінің метрополиясы ретінде Керкирияға елшілік жіберіп, оларды тағдыр тәлкегіне тастамауды, қуғындалғандармен татуластырып, варварлармен соғысты тоқтатуға көмек сұрады. (7) Елшілер Керкириядағы қасиетті Гера храмына жалбарынушы ретінде тізе бүгіп, осыны сұрады. Керкириялықтар елшілердің өтінішін құлаққа да ілмеді, ешнәрсеге қол жеткізе алмай елшілер кері кайтуға мәжбүр болды.

25. Керкириядан көмек күтудің қажеті шамалы екендігін түсінген соң, осы қиындықтан шығар жол таппай эпидамндықтар Дельфаға елші жіберіп құдайдан — біз қаламызды екінші метрополия ретінде Коринфтің қамқорлығына беруіміз керек пе және олардан көмек алуға тырысуымыз қажет пе дегенді сұрауға жіберді. Құдай оларға коринфтіктердің қамқорлығына енуді және олардың басшылығын тануды айтты. (2) Сонда эпидамндықтар Коринфке келіп сәуегейдің айтуына сәйкес өз колонияларының негізін салушы Коринфтен шыққан дегенге сілтеме жасай отырып, қалаларын коринфтіктердің қамқорлығына берді. Содан кейін сәуегейдің өсиетін айтып, оларды қасіретті жағдайда қалдырмай көмек көрсетуді өтінді. (З) Коринфтіктер шын мәнінде әділеттілікпен эпидамндықтарға өз көмегін ұсынды. Олар Эпидамнды керкириялықтардың колониясымен қатар, бұлардың колониясы да бола алады деді; өйткені керкириялықтар өздерінің колонистері бола тұрса да, мойынсұнбай жүрген еді, сондықтан жек көретін, осы себепті көмек беруге уәде берді. (4) Расында керкириялықтар бүкілхалықтық мейрамдарда қалыптасқан дәстүр бойынша коринфтіктерге құрмет көрсетпеді және бірде-бір коринфтікке (басқа колонияларда қабылданған сияқты) құрбандық шалудағы біріншілік құқын бермеді. Жалпы коринфтіктерді менсінбеушілігінің негізі, сол кезде Керкирия байлығы жағынан эллиндік ең бай қалаларының қатарында болатын және басқалармен салыстырғанда соғысқа дайындығының күштілігінде жатты. Керкириялықтар өздерінің күшті флотын мақтан тұтатын және осыған қоса бұрындары Керкирияда даңқты теңізшілер феактарды (міне, осы себепті керкириялықтар флотқа ерекше көңіл бөлген және шындығында аса қуатты болды: соғыс алдында оларда 120 триер бар еді) мекендегенін.

26. Сонымен, керкириялықтардың қояр кінәларына барлық негіз бар болғандықтан, коринфтіктер Эпидамнға сұраған көмектерін сөзге келместен берді: олар колонис ретінде барғысы келетіндердің бәріне рұқсат берді және өз азаматтары мен ампракиоттар, левкадилерден жасақталған гарнизон жіберді. (2) Керкириялықтардың теңіз арқылы өтуге кедергі жасауынан қауіптенгендіктен, олар құрғақ арқылы Алоллонияға (коринфтіктердің бір колониясы) келіп кірді. (3) Эпидамнға қоныстанушылар мен гарнизонный келуі, колонияның коринфтіктер қамқорлығына берілуі жайындағы хабар Керкирияда өте күшті ашу-ыза тудырды. Керкириялықтар сол сәтте-ақ Эпидамнға 25 кеме жіберді және артынан екінші эскадраны жіберіп, қуғындарды қайтаруды және коринфтік гарнизон мен қоныстанушыларды кері қайтару жайында қоқан-лоқы жасап, талап етті (сол кезде Керкирияга Эпидамннан қуылған ақсүйектер келіп жетті, олар ата-бабаларының моласы мен туысқандық байланыстары барлығына сілтеме жасап керкириялықтарға оларды отанына қайтаруға көмек бер деп жалбарынды). (4) Бірақ эпидамдықтар бәрібір бағынбады; сол кезде керкириялықтар иллирийліктермен одақтасып, өздерімен бірге қуғындарды күшпен қайтару үшін алып жүріп, 40 кемемен Эпидамнға жорыққа аттанды. (5) Қаланың алдында қос құрып орналасқан керкириялықтар айқайшылар арқылы былай деп жариялады: «Кез келген эпидамндық немесе жат жерлік қалауы бойынша қаланы ешбір кедергісіз тастап шыға алады; бұлай істемесе оларға дұшпан ретінде қарайтын боламыз». Эпидамндықтар бұған бағынбаған соң, мойнақта орналасқан қаланы керкириялықтар қоршауға кірісті.

27. Эпидамннан келген хабаршылардан қаланың қоршауға алынуын ести салып коринфтіктер жорыққа дайындала бастады, сонымен қатар әділеттілік пен теңдік негізде Эпидамнда колония құруға қатысуды қалағандардың барлығына үндеу тастады. Егерде жорыққа қатысуға кімде-кімнің дайындығы жоқ болса, қазынаға 50 коринфтік драхм құю арқылы құтылуына болады. Баруды қалағандар да, ақша құйғандар да көп болды. (2) Бұдан кейін коринфтіктер егер де керкириялықтар тарапынан кедергі жасаушылық жағдайы орын алса, одан қорғауға көмек ретінде мегаралықтардан шығарып салушы кемелер жіберуді өтінді. Мегаралықтар коринфтіктермен бірге жүзу үшін 8 кеме жабдықтады, ал Кефаллениядағы Пала тұрғындары — 4 кемені. (3) Осындай өтініш алған Эпидавр — 5 кеме жіберді, гермиопяндар — 1, Трезен — 2, Левкада — 10, Ампракия — 9; Фива мен Флиунттан коринфтіктер ақша сұрады, ал Элейден — экипажсыз кемелер және ақша сұрады. Коринфтің өзі үш мың гоплиттермен 30 кемені жабдықтады.

28. Осындай дайындықты естіген соң, керкириялықтар Коринфке лакедемондықтар және сикиондар елшілерімен бірге келіп (оларды өздерімен бірге әкелді) коринфтіктерден Эпидамннан гарнизондары мен колонистерін алып кетуді талап етті, өйткені олардың Эпидамнға құқы жоқтығын айтты. (2) Егер де коринфтіктер бұл қалаға қандай да бір құқықтарын жарияласа, онда керкириялықтар таласты сотта шешуге жүгініп, Пелопоннестегі қалалардың екі жақтың келісімімен біріне беріліп, олардың шешімімен қала кімге берілсе, сол билік етуге тиіс деді. Олар сонымен қатар бұл істі дельфілік сәуегейдің шешуіне де қарсы емес. (3) Олар соғысты бастағысы келмейді. Егер де коринфтіктер күшке жүгінер болса, деп жариялады керкириялықтар, — онда бұлар да бөтен достар іздеуге мәжбүр болады, әрине, қазіргі барларынан бөтен, қаламайтындарын да. (4) Коринфтіктер, егер керкириялықтар Эпидамннан өз кемелері мен варварларды алып кетсе, онда арадағы келіспеушілікті талқылауға барамыз деп жауап берді. Бірақ Эпидамн қоршауда тұрған уақытта коринфтіктер керкириялықтармен достық қатынас орната алмайды. (5) Керкириялықтар бұған, егер коринфтіктер Эпидамннан әскери күштерін алып кетсе ғана солай істеуге дайынбыз деп, қарсы уәж айтты. Олар сонымен қатар бұрынғы орнында қалуға, аралық соттың шешімі шыққанша татуластық келісімге келуге келісті.

29. Бірақ та коринфтіктер бұндай ұсынысты тыңдағысы да келмеді. Кемеге команда отырғызыла салысымен және одақтастардың келуімен керкириялықтарға соғыс жариялау үшін айғайшыларды алға жіберді. Содан соң, зәкірді көтеріп 2000 гоплиттермен 75 кемеде, керкириялықтармен арадағы араздықты қарудың күшімен шешу үшін Эпидамнға жүзіп берді. (2) Коринф эскадрасы Пеллих ұлы Аристей, Каллий ұлы Калликрат және Тиманф ұлы Тиманор басқарды, ал жаяу әскер басында Евритим ұлы Архетим, және Исарх ұлы Исархид тұрды. (3) Әйгілі Аполлон храмы орналасқан Ампракий бұғазына кіре берістегі Анактарий ауданында орналасқан Актияға коринф эскадрасы таяп келгенде, керкириялықтар қайықпен айқайшыны жіберіп тоқтауды бұйырды. Бір мезгілде керкириялықтар командаларын кемеге отырғызып, ескі кемелерін жүзуге жарамды болу үшін жөндеуден өткізді және қалғандарын жабдықтай бастады. Айқайшы келіп, олардың ұсынған бейбіт келісімінен бас тартылғанын хабарлаған соң, командаларын кемеге тиеп (80 санымен, өйткені 40 кеме Эпидамнды қоршап тұрған еді), әскери сап түзеп жауға бұрылып, шайқасқа кірді.

Олар шешуші жеңіске жетіп, коринфтіктердің 15 кемесін жойып жіберді. (5) Тура сол күні Эпидамнды шабуылдап жатқан керкириялықтарға да қаланы берілуге көндірудің сәті түсті, оның себебі қойған талаптары: жат жерліктер құлдыққа сатылады, ал коринфтіктер кісенделіп, өз тағдырына байланысты ақырғы шешімді күтеді дегенінің әсері еді.

30. Осы теңіз шайкасынан кейін түскен олжаларын Левкимме мүйісіне орналастырды (Керкириядағы), ал содан соң коринфтіктер басқа қолға түскен тұтқындарды өлтірді, коринфтіктерді кісендеп тастады. (2) Кейіннен коринфтіктер мен оның одақтастары өз отандарына кайтып кеткен соң, керкириялықтар маңайдағы аудандардың барлық суларына үстемдік орнатты. Одан соң, коринфтіктердің колониясы Левкадаға жүзіп барып тонады және Килленаны өртке орады, бұл элейліктердің сауда айлағы болатын, оны өртеген себебі — коринфтіктерге кеме мен ақша бергені үшін. Міне, осылайша, теңіз шайқасынан кейін өте ұзақ уақытта керкирияндар теңізде үстемдік құрып, теңіздегі қарақшылықтарымен коринфтіктердің одақтастарына көп шығын келтірді. Өздерінің одақтастарының ауыр халіне байланысты келесі жаздың басында Левкада мен басқа да достас қалаларды қорғау үшін эскадра мен әскер жіберді және Актия мен Феспротиядағы Химерия жанында лагерь құрып орналасты. Керкирияндарда өздерінің кемелері мен жаяу әскерлерін Левкиммаға қарама-қарсы орналастырды. Бірақ екі жақ та бір-біріне шабуылдауға батылдары бармай, жаздың қалған уақытын бір-біріне қарама-қарсы тұрумен өткізді, ал қыс түсісімен үйлеріне оралды.

31. Жыл бойы теңіз шайқасынан кейінгі жылдағыдай коринфтіктер сәтсіздіктеріне налып, керкириялықтармен соғысқа тыңғылықты дайындала берді. Олар кемер тұрғызды және Пелопоннестің өзінен және Элладаның қалған жерлерінен ақы төлеп матростар жинақтады, сөйтіп бар күшімен теңіз жорығына дайындалды. (2) Бұл дайындық жайын естіген соң, керкириялықтар абыржып қалды, расында олар эллиндік қалалардың бірде-біреуімен одақ құрмаған еді және не афиналықтармен, не лакедемондықтармен одақтық келісімге келмеген болатын. Сондықтан да олар афиналықтармен одақ құрып, көмек алуға қол жеткізу үшін елшілікке аттанды. (3) Бұл шешім жайындағы мәлімет коринфтіктерге жеткен кезде, олар да афиналықтар мен керкириялықтардың теңіз күшінің бірігуі коринфтіктер үшін тиімсіз жағдайға әкелетінінен қауіптеніп, Афинаға өз елшіліктерін аттандырды. (4) Осы мәселе бойынша Афинада төтенше халық жиналысы шақырылып, екі жақ өз сөздерін баяндауға кірісті. Керкириялықтар былай деді:

32. «Афиналықтар, әділеттілігі, егер кімде-кім біреуден көмек сұраса, тура біз сияқты (егер ол өзінің бұрынғы жасаған жақсылығының қайтарымынан және одақтық қатынастардан дәмеленбесе), сұрап отырғаны көмек берушінің мүддесіне қайшы келмейтінін және оны алғыспен қайтарылатын дәлелдеуі қажетті емес пе? Егер де сұраушы бұған сендіре алмай, еш нәрсесіз қайтатын болса, ашуланбауы керек. Қазір керкириялықтар бізді одақтастықты сұрауға жіберіп отыр, біз арқылы сіздердің алдарыңызда қарыздар болып қалмайтындарына сенімді кепілдік беріп отыр. (3) Бір өкініштісі — біздің бұрынғы сіздерге қатысты бейтараптық саясатымыз сіздердің бізге көмектесуге дайындықтарыңызбен біздің дәл қазіргі жағдайымызға кері әсерін тигізгендігі. (4) Бұрындары біз ешкіммен өз еркімізбен ешқашан одақ құрған емеспіз, енді міне, алда тұрған коринфтіктермен соғыста одақтастарымыз болмағандықтан, сіздерге мойынұсынып, өзіміз осыны сұрап келіп тұрмыз. Міне, осылайша, біреудің жетегіне ілесіп, соғысқа кіруді қаламау, бөтен мемлекеттермен одақтасу — ақылды ұстамдылық деп есептейміз — енді ессіздік болып, біздің әлсіздігіміздің көзіне айналды. (5) Шындығында, соңғы теңіз шайқасында біз жалғыз өз күшімізбен коринфтіктерді талқандадық. Бірақ та енді олар Пелопоннестен және қалған Эллададан көмек алып зор қуатты күшпен бізге шабуылдамақшы, ал біз енді жалғыздан-жалғыз жауды жеңе алмаспыз және жеңілген жағдайда олардың үстемдігіне түсіп қалу қаупі туып тұрғанын көріп тұрмыз. Міне, сондықтан біз сіздерден немесе кез-келген басқа қалалардан көмек сұрауға мәжбүрміз. Біз кешірімге лайықпыз, өйткені жаман пиғылымыздан емес, керісінше, білместік себебімізден бейтараптылық ұстанғанбыз, ал енді бұрынғы әрекетсіздігімізден бас тартуға шешім қабылдадық.

33. Егер біздің өтінішімізді түзу ниетпен қабылдасаңыздар, онда бұл жағдай сіздер үшін көптеген жағынан ұтымды болар еді. Өйткені сіздер ең алдымен, біреулерге қастандық жасаушыларға емес, жазықсыз жапа шеккендерге қалаулы көмек көрсеткендіктен. Содан кейін, біздің тағдырымыз шешілер кезде қолдау көрсетіп, жақсылық жасағандықтарыңыз, өмірі өшпес естелік болып қалатындығы. Ең соңында, біз сіздерден кейінгі ең күшті флотқа ие екендігіміз. (2) Ескеріңіздер, бұрындары ұлы құрмет көрсету және мол қаржы ұсыну арқылы өз жақтарыңызға тартуды армандаған державаңыз, енді өз еркімен сіздерге келіп тұр, бұл сіздер үшін өте сирек кездесетін табыс, ал дұшпандарыңыз үшін қандай ауыр соққы .Сонымен катар сіздерді ешбір шығынға ұшыратпай, қауіп-қатерге итермелемей, өздерін сіздердің қарамақтарыңызға беріп, сіздердің асқан қайырымдылықтарыңыздың даңқын арттырып, өз қамқорлықтағыларыңыздың алғысына бөлейді және ең соңында, сіздердің әскери қуат-күштеріңізді арттырады.

Мұндай бақ кейбіреулердің басына ғана қонады, сіздерден көмек сұрай отырып, кейіннен оның қайтарымын қажет уақытында дәл біз сияқты қайтара алатындар өте сирек кездеседі. (3) Енді соғыс мәселесіне келетін болсақ, (сол кезде біздің көмегіміз қажет болатын) жағдай оған келіп жетпейді деп ойлайтындар қатты қателеседі. Өйткені олар лакедемондықтардың сіздерден үрейленуі нәтижесінде соғысқа ұмтылатынын және коринфтіктердің бізге жау екенін көрмейді, олардың ішіндегі ықпалдылары ең алдымен бізді талқандап, содан кейін сіздерге бас салуды ғана ойлайды. Коринфтіктердің қауіптенетіні — біз ортақ жеккөрушілік негізінде иық түйістіріп, сіздермен бірігіп кетуімізден және өздері екі мүмкіндіктің бірін уысынан шығарып алмауын: не бізді талқандауды немесе өздері күшейіп алуды ойлайды. (4) Сонымен біздің ортақ міндетіміз — бірінші болып оларға тап беру, біз сіздерге одақтасуды ұсынамыз, ал сіздер оны қабылдаңыздар, кейіннен қарсы тұрғаннан гөрі, олардың ойлағандарының алдын алған дұрыс.

34. Егер де коринфтіктер бізді өздерінің колонистері, сондықтан бізді қабылдауға құқықтарыңыз жоқ дейтін болса, кез-келген колония өзінің метрополиясын оған жақсы қараған кезде ғана құрметтейді, егер әділетсіздікке тап болса, онда метрополиядан бас тартатыны белгілі емес пе? Өйткені колонистер елден аттанғанда, отанында қалғандардың құлы болу үшін емес, тең құқықтық негізде болуға ұмтылады. (2) Коринфтіктердің мінез-құлықтарының әділетсіздігі көзге ұрып тұр, біз Эпидамн туралы таласты аралық сотқа ұсынғанбыз. Бірақ олар өздерінің таласын заңды сот шешімі арқылы емес, қарудың күшімен шешуді артық көрді. (3) Өздерінің руластарының бізге осылай қарауы сіздерге сабақ болсын, сіздер олардың арбауына түсіп қалмай, олардың тікелей сұрағандарына келісім бермеулеріңізге негіз болсын. Кім неғұрлым дұшпандарына жасаған өз жақсылықтарына аз өкінер болса, соғұрлым қауіпсіз өмір сүреді.

35. Бірақ сіздер лакедемондықтармен келісімді бұзбайсыздар да, егер бізді өз қол астыларыңызға алсаңыздар, өйткені біз ешбір одаққа кірген емеспіз. (2) Расында, келісімде айтылған емес пе, бейтараптық ұстанған кез-келген эллиндік қалаған, таңдаған одақ құрамына енуге рұқсат деп. (3) Коринфтіктерге өз одақтастары арасынан және қалған Эллададан және тіпті сіздердің иеліктеріңізден кеме командаларын жасақтауға рұқсат етілгенде, бізге барлығына ашық одаққа кіруге немесе қайбір жерлерден көмек іздеуге тыйым салу, ал сіздер біздің өтінішімізді қабылдасаңыздар, заң бұзғандық деп саналуы дұрыс емес қой. (4) Егер біз сіздерді сендіре алмасақ, біз үшін зор өкінішке негіз болар еді. Расында, басына қауіп-қатер төнген және сіздерге ешбір жаулық пиғылы жоқ біздерді кері итеріп тастасаңыздар, онда коринфтіктерге (тіпті, олар сіздерге дұшпан болып және сіздерге шабуыл жасап жатса да) сіздер ешбір кедергі жасамай, тіпті өз державаларыңызға қауіп төндіретін олардың әскери күш-қуатының артуына жайбарақат қарап отыратын боласыздар. Бұл әділетсіздік болады. Сіздерге өз державаларыңыздың шегінде олардың жалдамалылар жинақтауына тыйым салу керек немесе бізге (қандай талаппен болса да) көмек жіберіңіздер, ең дұрысы бізді ашық түрде одаққа қабылдау және өз флоттарыңызбен көмектесу. (5) Бұл сіздер үшін біз жоғарыда айтқандай көптеген пайда әкеледі. Ең алдымен, сіз бен біздің жауымыз ортақ, ал бұл одақтың беріктігінің сенімді негізі, ал дұшпан болса әлсіз емес, өзінің қарсыластарына көптеген зиян келтіруі мүмкін. Ал біздің ұсынып отырған одағымыз құрғақтық емес, теңіздік болғандықтан, сіздерге одан бас тарту ерекше тиімсіз. Расында, сіздер бөтен кімде-кімнің болса да мүмкіндігінше флот ұстауына жібермеулеріңіз керек, егер де бұған кедергі жасай алмасаңыздар, ең құрымаса, неғұрлым мықты флоты барларды өз жақтарыңызға тартуға тиіссіздер.

36. Сіздердің іштеріңіздегі кейбіреулер шындығында да біздің ұсынысымызды тиімді деп есептегенімен, біздің айтқанымызға сене тұра келісімді бұзудан қорқуы мүмкін.

Бірақ олар түсінуге тиіс, бұндай жүрексінуді, біздің тарапымыздан берілетін көмекпен бекіткенде жаулардың құтын қашыратынын, ал келісімге деген беріктік (егер бізді одаққа қабылдамаса) әлсіздіктің көрінісі болып, қуатты жаудың күшінен де қауіпті болмақ. Ендігі мәселе Керкира туралы емес дәл Афинаның өзі туралы, қазіргі жағдайды жан-жақты ойластырып, шешімге келе алмағандар және тіпті қалай болса да соғыстың болатынын біле отырып, біздің қаламен (шынында олармен достық немесе жаулық сіздер үшін аса маңызды емес пе?) одақ құруға ұмтылмағандар Афина үшін жаман қызмет көрсетпек. (2) Расында, Керкираның орналасқан орны Италия мен Сицилия жағалауларын бойлап жүзуге өте жайлы, ол пелопоннестіктерге арғы жақтан көмекке келетін флоттың жолын бөгеуге мүмкіндік береді, ал біздің теңіз күштерімізді Италия мен Сицилияға жіберуге, көптеген басқа жақтарынан да неғұрлым тиімді. (3) Қысқаша айтсақ, сіздердің бізді тағдыр тәлкегіне тастамау керектігін сіздер түсінуге және шешімге келуге тиіссіздер. Енді эллиндіктерде тек үш мықты флот бар, сіздердікі, біздікі және коринфтік. Егер де сіздер соңғы екі флоттың бірігуіне жол берсеңіздер және коринфтіктер бізді бағындырса, сіздерге бір мезгілде теңізде керкирияндықтар және пелопоннестіктермен шайқасуға тура келеді. Ал егер сіздер бізді одаққа қабылдасаңыздар, онда біздің кемелерімізбен флоттарыңызды күшейтіп, олармен соғысты табысты жүргізе аласыздар». Керкириялықтар осылай деді, олардан кейін коринфтіктер былай деді:

37. «Сонымен керкириялықтар өздерін сіздердің одақтастарыңызға қабылдау туралы ғана емес, біз жайында оларға қарсы заңсыз соғыс жүргізіп және әділетсіздік көрсететінімізді айтқандықтан, іске кіріспес бұрын, осы екі мәселе бойынша өз ойымызды айтпақпыз. Міне, сонда ғана не үшін неғұрлым тыңғылықты дайындалғанымызды, біздің талабымыздың мазмұнын және олардың талабынан бас тартуымызға ненің толық негіз болғанын түсінесіздер. (2) Олардың айтуы бойынша, ешқашан да ешкіммен ақылға жүгінген сақтықпен одақ құрмаған. Бірақ та олар адалдықтың жетегімен бұлай істеген жоқ, керісінше, арам пиғылмен олар өздерінің әділетсіз қылықтарына куә болатындардан ұялмас үшін және ешкімді одақтас ретінде әрекеттеріне ортақ болмас үшін осылай істеді. (3) Сонымен қатар керкирияндардың қалаларының тиімді аралдық жағдайда болуы өздерінің зұлымдығына өздері төреші (сот) болуына мүмкіндік береді, өйткені олар ешбір одақтың келісімдермен байланысты емес. Олар көршілердің айлағына сирек барады, бірақта шет жерлік кемелерге ауа райының қолайсыздығынан Керкирияға жиі кіруге тура келеді. (4) Міне, осындай жағдайда біреулердің жасаған қылмысына катыспау үшін бейтараптық көрсетуге емес, өздері бассыздықтарға бару үшін жариялайды. Қай жерде мүмкіндік болса, ашық түрде зорлыққа барады, ал қай жерде тиімді жағдай туындаса, ұялмастан бөтендікін олжалайды. (5) Егер олар, расында да, өздері айтқандай қайырымды да жақсы адамдар болса, көршілері үшін неғұрлым әлсіздеу болмаса, әділеттілікті басшылыққа ала отырып өзара кикілжіңдерін жойса, неғұрлым өздерінің беделін арттыра алар еді».

38. Шындығында олар ешкімге де адалдықпен қарамайды, бізге де солай. Олардың бұрын біздің колонистеріміз болғанына қарамастан, біраз уақыттан бері бізден мүлдем бөлініп кетті және қазір тіпті бізбен соғысуда, сонымен қатар өздерін ақтап алу үшін бізден әділетсіздік пен қысым көрмеу үшін көшкендіктерін айтады. (2) Біздің айтатынымыз: біздің оларды колонияға көшіріп шығарғанымыз, керкириялықтар мен олардың елшілері арсыздықпен бізді даттауы үшін емес, керісінше, оларға басшылық жасап және салт-дәстүрге сай тиісті сый-құрметке ие болу үшін емес пе. (3) Атап өтер болсақ, біздің қалған отарларымыз бізге осындай құрметті көрсетіп, олардың тұрғындары бізді сыйлайды. (4) Көпшіліктің көңілінен шыққандығымыз керкириялықтардың көңіл толмаушылығының негізсіз екендігінің дәлелін айқын көрсетеді емес пе. Біз өзіміздің отарымызға соғысуға шықпас едік, егер де олардың тарапынан осыншама өркөкіректікті көрмесек. (5) Мейлі тіпті шын мәнінде біз кінәлі-ақ болайық: керкириялықтар біздің реніштерімізге құрметпен құлақ асқанда, біздің тарапымыздан олардың осындай қарапайымдылығын көргенде күш көрсету ұятты болған болар еді. (6) Өздерінің өркөкіректігімен, байлығымен масаттанып, керкириялықтар бізге кез келген күш көрсетуге баруға құқылымыз деп санады және бұрын қасіретті жағдайда болып көмек күткен біздің Эпидамнға қамқорлық көрсетпек түгіл, енді оны күшпен басып алып, өз үстемдігінде ұстауда.

39. Ары қарай, керкириялықтар арашашы соттың шешіміне бағынуға бұрыннан дайынбыз деген еді. Бірақта бұндай ұсыныстың зор салмағы болар еді, егер де тиімді жағдайда тұрғандардан емес, керісінше, қаруға жүгінбес бұрын өзін қарсыласымен сөз жүзінде де, іспен де теңдей жағдайға қойған кезде солардың аузынан шықса. (2) Керкириялықтар бұл тамаша ұсынысын Эпидамнды қоршап алып, оған біздің саусақ саңлауларынан қарап отыра алмайтындығымызға көздерін жеткізгеннен кейін ғана арашашы сотқа жүгініп отыр. Олардың жалғыз өздері жасаған қылмыстары аздай, енді міне, осында келіп сіздерді тек қана одақтас емес, олардың қылмысына қатыстылар жасамақ және бізбен арадағы тәжікелестегі жақтасушыға айналдырмақ. Олар сіздермен одақтасуға бізбен шекісіп қауіп төнгеннен кейін емес, одан бұрын ешбір қорқыныш-қатер жоқ кезде келуі керек еді. Ол кезде сіздер олардан ешбір ұсыныс алмаған едіңіздер, енді міне, оларға қатер төнгенде, сіздер көмектесуге тиіс болып қалдыңыздар. Сіздердің олардың қылмыстарына еш қатыстарыңыз жоқ болса да, біздің алдымызда керкирияндықтармен теңдей дәрежеде кінәлі боласыздар. Егер де олар бұрындары сіздермен бірігіп қойған болса, онда мұндай қадамға бірігіп бару әділетті болған болар еді.

40. Сонымен, зорлықшыл және пайдакүнем адамдар ретінде керкириялықтар үстінен шағымдануымызға біздің толық негізіміз бар екендігі айқын болды. Енді, сіздердің оларды одаққа қабылдауға құқықтарыңыз жоқ екендігін дәлелдеу керек болып тұр. (2) Егер де келісімшартта көрсетілгендей, одақтастар тізіміне енбеген әрбір қала өзінің қалауы бойынша кез-келген одаққа кіре алады дегенде, бұл пункттің айтатыны — басқаларға кесел келтіру үшін одаққа кіруі емес, тек өз міндеттерінен бас тартпай, пана іздегендердің кіруін айтады; пана сұраған мемлекеттен, егер олар ақылмен істесе мұнымен бейбітшілікті бұзамын және соғысқа тартыламын деп үрейленудің қажеті жоқ. Егер біздің айтқанымызға құлақ аспасаңыздар, тура осы жағдай сіздерді де күтіп тур. (3) Расында, сіздер олардың қорғаушысы болып қана қоймай, бізбен келісімді бұзып, біздің жауымызға айналасыздар. Егер де сіздер олармен бірге кететін болсаңыздар, бізге сіздермен де және олармен де шайқасуға тура келеді.

(4) Егерде сіздер әділеттілікке жүгінуді қаласаңыздар, онда сіздерге тезірек бейтарап болып қалу керек немесе, керісінше, бізбен бірге оларға қарсы аттану қажет. Коринфпен сіздердің араларыңызда бейбіт келісім бар, ал Керкириямен қысқа мерзімге де болса дәл осындай келісім болған да емес. Шеттеп қалған бөтен қалаларды қанатыңыздың астына алуды дәстүрге айналдырмаңыз! (5) Самостың бөлініп кетуінен кейін біз сіздерге қарсы дауыс берген емеспіз, қалған пелопоннестіктер оларға көмек беру керек пе, жоқ па деп даурығып жатқанда, керісінше, әрбір қала өзінің одақтастарын жазалай алсын дегенді ашық айттық қой. (6) Егер де біздің алдымызда кінәлі болғандарды өз одақтарыңызға және қамқорлықпен қарауға алатын болсаңыздар, әрине, белгілі нәрсе, сіздің көптеген одақтастарыңыз біздің жаққа шығып кетеді. Бұндай жаңа өзгерістер бізден гөрі сіздерге көп кеселін тигізеді.

41. Міне, біздің эллиндік дәстүрлерге сәйкес сіздерге деген әділетті талабымыз. Сонымен қатар сіздердің мойындарыңызда алғыстық қарыздың бар екендігін еске салуды да жөн көреміз; өйткені сіздерге жаулық жасайтын біз сіздердің жауларыңыз емеспіз, бірақ та сіздердің кызметтеріңізді тегін пайдаланатын жақын дос та емеспіз. (2) Мидия соғысы алдында Эгинамен соғысу үшін соғыс кемелеріңіз жетіспегендіктен, коринфтіктерден 20 кеме алу оқиғасы болды емес пе? Бұл біздің көрсеткен қызметіміз еді, кейіннен көрсетілген келесісі — Самостың бөлініп кетуі кезінде (біздің қарсы болуымыздың арқасында пелопоннестіктер самостықтарға көмектесе алмады) Эгинаны жеңіп және самостықтарды сіздер жазалай алдыңыздар. (3) Жауымен соғысып жатқан адамдар тек жеңіске жетуден басқаның бәрін естен шығарған кезде ғана осындай жағдай орын алады. Шындығында, кез келген көмек көрсетушілерді (мейлі ол бұрын ата жауы болсын) дос санайды, жолын кескен кез келгені (бұрын ол досы болса да) жау, міне, осылайша, дәл сол уақыттағы мүдделер негізінде туыстық қатынастарды да ұмытуға барады.

42. Осыны ойлаңыздар, ал жастар болса үлкендерден сұрап білсін және біздің көрсеткен қызметіміздің өтеуін қайтаруды өздерінің міндеті деп санасын, сіздер ойламаңыздар, келтірілген себептеріңіз әділетті болса да, соғыс кезінде оның басқа жолдары тиімдірек болады. (2) Расында, бұрыс жолдардың бәрі кейде пайда әкелмейді. Сіздерді керкириялықтардың әділетсіз жолға үрейлендіру арқылы тартуға тырысқан соғысы бола ма, болмай ма әлі белгісіз. Сондықтан да соғыс өртінен үрейленем деп жүріп, болашақта емес, дәл қазір біздің ашу-ызамызды тудырып жауға айналдырасыздар. Соңында, Мегараға байланысты ескі сенімсіздікті ендігі жерде тарқату ақылға қонымды болар еді. (3) Дәл уақытында көрсетілген кызмет, тіпті тым мардымсыз болса да, аса ауыр кінәні жуып-шайып кетуі де мүмкін.

(4) Керкирияндықтардың сіздермен одақ құру үшін ұсынып отырған әшейін қуатты теңіз флотына мойын артпаңыздар. Өтпелі пайдаға ұмтылып өз қуаттылығын арттыруға күш салу, өзімен теңдей дәрежедегі көршісіне опасыздық жасамаудың ең бір сенімді күш көзі екенін естен шығару аса қауіпті жағдайға әкеледі.

43. Қазір кезінде Лакедемоняда шешімді түрде айтқанымыздай, яғни кез келген қала өзінің одақтастарына айып таға алады деген жағдай біздің басымызға түсіп тұр. Біздің ендігі жерде күтетініміз — сіздер бұған кедергі жасамай, кезінде сіздерді өзіміздің дауыс беруімізбен қолдау көрсеткеніміздей, бізге де өз шешімдеріңізбен кесел келтірмейсіздер деп ойлаймыз. (2) Көрсеткен қызметке тең қолдау көрсетіңіздер және естеріңізде болсын енді кім бізді жақтаса, ең жақын дос, ал кім қарсы болса, ол жауыз дұшпан болатын сәт туындады. (3) Бізбен санаспай керкириялықтарды одаққа қабылдамаңыздар және олардың бассыздығына қорғаныш болмаңыздар. (4) Бұндай шешім әділетті болады және сіздердің өздеріңіз үшін өте тиімді.

44. Коринфтіктердің сөзі осылай болды. Афиналықтар екі жақты да мұқият тыңдады және халық жиналысын тіпті екі рет шақырды. Бірінші жиналыста халық коринфтіктердің айтқанына қарай ауытқыды. Келесі күні, екінші жиналыста олар бұрынғы ойларынан бас тартып, Керкириямен одақ құруға шешім қабылдады, бірақ та ортақ достар немесе жау табу үшін емес (керкириялықтардың талабы олармен бірігіп теңізден Коринфке шабуыл жасау дегеніміз — афиналықтардың пелопоннестіктермен келісімін бұзу деген соз).

Қорғаныстық келісім ретінде, егер де Керкирияға және Афинаға немесе одақтастарының біріне шабуыл жасалса ғана өзара көмек көрсету шарты жасалды. (2) Афиналықтар қалай да болмасын пелопоннестіктермен соғысуға тура келетініне сенімді болды. Сондықтан Керкирияны оның күшті флотымен коринфтіктердің қолына бергісі келмеді. Ең алдымен, оларды мүмкіндігінше бір-бірімен ұрыстыруға тырысты, сөйтіп Коринфті немесе басқа да теңіз державаларын әлсірету арқылы болашақ соғыста әлсіз қарсыласқа қарсы тұруды ойластырды. (3) Сонымен қатар Италия мен Сицилияға баратын жол үстіндегі Керкирия аралының ерекше географиялық ыңғайлы жағы бар екендігі де айқын еді.

45. Керкириялықтармен одақ құра отырып, афиналықтар жағдайды осылайша бағалады. Коринф елшілері кеткен соң, керкириялықтарға көмекке Кимонның ұлы Лакедемони, Стромбих ұлы Диотимді, Эпикл ұлы Протейдің басшылығымен 10 кеме жіберді. (2) Әскери қолбасшыларға коринфтіктермен егер де олар Керкирияға шабуыл жасамаса және керкириялықтардың иеліктерінің кез келген жеріне келіп түспесе, ашық шайқасқа түспеу бұйырылды. Бұған әскери қолбасшылар мүмкіндігінше жол бермеуге тырысуға міндетті болды. Бұл бұйрықтар бейбіт келісімді бұзбау үшін берілді. (3) Сонымен бұл кемелер Керкирияға жүзіп келді.

***

56. Тікелей осыған қатысы бар және басқа да оқиғалар афиналықтар мен пелопоннестіктер арасындағы соғыстың себебі болды. (2) Коринфтіктер афиналықтардан кек алудың жолын іздеді, олардың жаулық пиғылы афиналықтар үшін құпия емес еді. Міне, сондықтан да афиналықтар Паллена мойнағындағы коринфтіктердің отары Потидеяға (одақтас, салық төлеуші қалалардың бірі) Палленаға қараған оңтүстік жағындағы қала қорғанын құлатуды, аманаттарды қайтаруды, эпидемиургтерді (Коринфтің жыл сайын жіберетін өкілеттілерін) шығарып жіберуді және бұдан кейін оларды ешқашан қабылдамауды бұйырды. Афинаның қауіптенгені — Потидея тұрғындары Пердикка мен коринфтіктердің арандатуымен оларға қарсы көтерілуінен және қалған фракиялық қалалардың бөлініп кетуіне әсер ету мүмкіндігі еді.

57. Потидеяға қарсы бұндай шараға афиналықтар Керкирия түбіндегі теңіз шайқасынан кейін барған еді. (2) Коринфтіктер сол кездің өзінде-ақ афиналықтардың нағыз дұшпаны болатын, ал олардың бұрынғы досы және одақтасы Александрдың ұлы, Македония патшасы Перидикка олармен бұрынырақ шекісіп қалған-ды, оның себебі олар оның жаулары бауыры Филипп және Дердаменнің одақ құрғаны еді. (4) Осыдан үрейі ұшқан Перидикка жан-жақты келісімдер жүргізе бастады: ол пелопоннестіктерді афиналықтармен соғысуға айдап салу үшін Лакедемонияға елшілер жіберді; Потидеяның бөлінуін дайындау үшін коринфтіктерді өз жағына тартуға тырысты. (5) Перидикка сонымен қатар халкидиялықтарды және фракия жағалауындағы боттилерді афинаға қарсы көтеруге тырысты және осы көршілерімен бірігіп афиналықтарға қарсы соғысу жеңіл болады деп үміттенді. (6) Пердикканың осы істерінен хабардар болған афиналықтар, қалалардың қол астынан шығып кетуінің алдын алу үшін Македонияға 30 кеме және басқа да он әскер басшыларын жіберіп, Потидеядағы аманаттарды қолға түсіріп, қала қорғанын тегістеп және көрші қалалардың көтеріліске шықпауын жіті қадағалауды бұйырды.

139. Міне, өздерінің бірінші елшілігінде лакедемониялықтар қорлаушыларды қудалауға қатысты талабы осындай болды және афиналықтар өз жағынан олардан нені талап еткені айтылды. Кейіннен лакедемониялықтар тағы да бірнеше рет Афинаға елшіліктер жіберіп, Потидеядағы қоршауды алып тастауды және Эгинаның тәуелсіздігін мойындауды қоярда-қоймай ұсынды. Бірақ ең алдымен лакедемондықтар нақты түрде ұсыныс жасады, егер афиналықтар мегаралықтар туралы қаулыны жоятын болса, соғыс болмайды, онда айтылған еді: мегаралықтарға аттика рыногы мен афина державасы шегіндегі айлақтарды пайдалануға тыйым салынған деп. (2) Афиналықтар бірақ бұл талаптарды мойындамады және сонымен қатар мегаралықтарға қатысты қаулыны жоймайды. Өз тараптарынан, олар мегаралықтарды қасиетті жерлерді және таласты жерлерді жыртты және өздерінде қашқын құлдарды жасырды деп кінәлады. (3) Енді міне, Лакедемониядан тағы да елшілер — Рамфий, Мелесипп және Агесандр келді. Алдыңғы көтерілген мәселелерге тоқталмай елшілер мынаны айтумен шектелді: «Лакедемондықтар бейбітшілікті қалайды, бейбітшілік болады, егер сіздер эллиндердің тәуелсіздігін танысыңыздар». Сол кезде афиналықтар осы мәселе бойынша халық жиналысын шақырып, барлық жағдайды талқылап, лакедемондықтарға түпкілікті жауап беруге шешім қабылдады. (4) Жиналыста сөйлеген шешендердің көпшілігінің пікірі қақ жарылды: біреулері соғысты жақтаса, келесі біреулері мегаралық қаулы бейбітшілікке кедергі болмауы керек және оны жою қажет деді. Міне дәл сол кезде Афинадағы бірінші адам болып саналатын, мемлекеттік қайраткер және көрнекті шешен — Ксантипп ұлы Перикл жиналыс алдында мынадай сөз сөйледі:

140. «Афиналықтар, мен әрқашанда пелопоннестіктерге ақымызды жібермеу көзқарасын ұстанамын, шындығында менің білетінім адамдар соғысу жайында шешімді зор ынта-ықыласпен қабылдағанымен, іске келгенде соғысқысы жоқ және соғыстың барысына қарай, бағының тайған, таймағанына қарай көңіл-күйлері өзгеріп отырады. (2) Бірақ дәл қазір менің байқағанымдай, менің айтатыным, тіпті бұрынғы айтқанымдай сіздерге айтар ақыл-кеңесім — кімде-кім қабылданған жалпы шешімді мақұлдаса, тіпті біз сәтсіздікке ұшырасақ та қолдауға тиісті және жеңіске жеткен күні өзінің көрегендігіне жатқызбауға келісуі әділеттілік болар еді деп есептеймін. Әрине, адамның не ойлап отырғанын білу мүмкін еместігі сияқты, оқиғалар желісінің немен аяқталатынын алдын ала болжау мүмкін емес қой. Міне, сондықтанда алдын-ала білмеген қасіреттерді көбінесе кездейсоқтыққа жатқызамыз. (3) Лакедемондықтар көптен бері бізге қарсы ашық түрде қастандықты ойластыруда, ал қазір тіпті өршіп тұр. Олар ендігі жерде арашашы сотқа жүгініп, екі жақ та өз иелігін сақтап қалуға тиіс дегенге көнсе де, өз тарапынан ешқашан арашашы сотқа арызданған емес және біздің арадағы таласты арашашы сотқа беру жайындағы ұсыныстарымызды қабылдаған да жоқ. Олар арадағы таласты өзара келісім жолымен емес, қарудың күшімен шешуді қалайды. Енді, міне, олар бұрынғыдай арызданумен емес, бұйрық етумен бас көтеріп отыр. (4) Расында, олар бізге Потидеядағы қоршауды алып тастауды, Эгинаның тәуелсіздігін мойындауды және мегаралық қаулыны жоюды бұйырып отыр. Иә, сонымен катар жақында келген және осында отырған елшілер бұған қосымша бізге эллиндіктердің тәуелсіздігін мойындауды жариялады. (5) Ойламаңыздар, егерде мегаралық қаулыны жоймасақ, соғыс ұсақ-түйектерден-ақ басталады деп. Дәл осыны сылтауратып оны үнемі алға тартады: мегаралық қаулыны жойыңдар, сонда соғыс болмайды деп. Біздерді соғысты ұсақ-түйекке байланысты бастадық деген ой мазаламасын. (6) Өйткені бұл ұсақ-түйек бізге өзіміздің күшіміз бен табандылығымызды көрсетуге ыңғайлы жағдай болмақ. Егер де сіздер олардың талабынан табанды түрде бас тартсаңыздар нақты түрде сіздермен тең дәрежеде санасу керектігін дәлелдейсіздер. Егерде лакедемондықтарға дәл осы жерде босаңдық көрсетсеңіздер, олар бірден жаңа, бұрынғыдан да үлкен жеңілдіктер беруді және оған сіздер үрейленіп отырғандықтан, тағы да босаңдық көрсетеді деп, оны талап етеді. Егер де табанды түрде олардың талабынан бас тартсаңыздар, осы арқылы сіздермен тең дәрежеде санасу керек екенін дәлелдейсіздер».

141. Сондықтан соғыстан әлі шығынға ұшырамай тұрғанда лакедемондықтарға жеңілдік беруге баруды қалайсыздар ма, немесе ешбір жағдайға қарамастан және ешбір қорқынышсыз өз беделдеріңізді түсірмей соғысты жүргіземіз бе (менің ойымша өте дұрыс) деген шешімді ойлаңыздар. Шындығында, соттың шешіміне дейін кез келген кіші болсын, үлкен болсын өзіне тең дәрежедегілерге қойылған кез келген талап, оны құлға айналдыруға ұмтылушылық емес пе? (2) Біздің және олардың әскери күші мен құралдарына келетін болсақ, біз пелопоннестіктерден әлсіз емеспіз. Бұл жайында кеңірек тоқталуыма құлақ түріңіздер. Пелопоннестіктер егіншілер және өздерінің қол еңбегімен күн көреді. (3) Және де жеке қолда, не қазынада оларда ақша жоқ. Ұзаққа созылатын соғысқа және де теңіздің ар жағындағы елдермен соғысқа батылдары бармайды, кедей болғандықтан, тек өзара ғана және қысқа уақытта ғана соғысады. (4) Бұндай адамдар кемелерді жасақтай алмайды және өздерінің шаруашылықтарын (ал олар өз қаражаттарына өмір сүруге тиіс) тастап кете алмағандықтан, сонымен қатар теңізден бөлініп тұрғандықтан, құрғақта да жорыққа сирек шығады. (5) Күштеп жиналатын салықтан гөрі, қазынаның толықтығы соғысты жабдықтауға шын мәнінде мүмкіндік бере алады. Өз еңбегімен күн көретін егіншілер соғыс кезінде өз өмірімен қатерге бас тіккенімен, жиған-терген ақшасы, дүние-мүлкімен мұндай қатерге бара бермейді, өйткені өмірін сақтап қалу мүмкін болса, дүние-мүлкі мен ақшасы соғыс ұзаққа созылғанда таусылып қалу қаупі туындайды (шындығында бұл солай болуы мүмкін). Бір жағдайда ғана пелопоннестіктер мен одақтастары бүкіл эллиндіктерге қарсы тұра алады. Олар өздерінен тіпті ерекше қаруланған қарсыластарына қарсы соғыса алмайды және оларда ортақ одақтың тұрақты билігі жоқ. Сондықтан олар дәл уақытында тез және табанды әрекет етуге шарасыз. Расында, жалпыға бірдей теңдік жағдайында бұл әртүрлі тайпалық одақ және әрбір одақтық қала жеке өз мүдделерін ғана қорғайды, міне, сондықтан олардың қолынан іске татырлық әрекеттер келмейді. (7) Егерде олар біреулерге қатты шығын келтірейін десе, екіншілері соғысқа неғұрлым аз шығын жұмсауды көздейді. Олардың қысқаша өтетін кеңестерінде жалпы одақтық істер сирек талқыланды, көбінесе қаралатыны жеке қалалардың жеке істері. Әрқайсысы, өзінің қалыс қалғандығы еш зияндық әкелмейді және елдің жалпы мүддесі үшін басқа біреулер-ақ оның орнына қамқорлық жасар деп ойлайды. Міне, сондықтан да әрқайсысы өз істерімен әуре болып, жалпы мүдделердің ақсап жатқанын байқамайды да.

142. Бірақ та олар үшін басты қиындық тудыратыны — олардың аздап және аса қиындықпен тауып жатқан тұрақты түрдегі ақшаның жетіспеушілігі. Ал соғыс жағдайы кезек күттірмейді ғой. (2) Тағы да айтатын нәрсе — олардың бекіністері мен флотынан бізге қорқудың да қажеті жоқ. (3) Бекіністерге келетін болсақ, бейбіт кездің өзінде-ақ Афинаға тең келетін қала салу өте қиын, ал жау жеріндегіні тіпті айтпаса да болады, біздің оларға қарсы шекаралық мықты бекіністер салатынымыздан кейін. (4) Егер де олар қандай да бекіністі мекен салса, әрине біздің еліміздің кейбір бөліктерін шапқыншылыққа ұшыратып, біздің құлдарымызды өз жақтарына тартуы мүмкін. Бірақ та бұл бізге олардың жеріне кемемен шабуыл жасауға кедергі бола алмайды. Міне, сол жерлерде бекініс салып, содан кейін теңізден өз кемелерімізбен (біздің күш-қуатымыз болып табылатын) шабуылдаймыз. (5) Расында біз теңіз шайқастарының арқасында, олардың құрғақтан теңіздік соғысқа қарсылығымен салыстырғанда, құрғақта қалай соғысудың мол тәжірибесін жинадық (6) Ал оларға тәжірибелі теңізші болу оңайға соқпас. Шындығында сіздер де теңіз ісін мидиялық соғыс кезінен бастаған болсаңыздар да әлі толық игердік деп айта алмайсыздар ғой.

Ал теңізге жат және айлақтарын сіздердің көптеген кемелеріңіз қоршап алу нәтижесінде әрекетсіз қалған бұл егіншілер айтуға тұрарлық қандай қимылдарға бара алады. (8) Қоршаушы аздаған кемелерге қарсы аттануы мүмкін, өздерінің тәжірибесіздігінің орнын санының басымдылығымен жұбатуы арқылы. Бірақ қоршаушы көптеген кемелер эскадрасына қарсы теңізге шығуға батылдары бармайды. Өйткені, жаттығудың жоқтығымен олар теңіз ісінен мақұрым қалып және осы себептен неғұрлым батылсыздық көрсетеді. (9) Басқалары сияқты да, теңіз ісі — бұл өнер, онымен анда-санда айналысуға болмайды және оған бар күшті салып, басқа іспен қатар айналысудан бас тарту керек.

143. Былай болды деп ойлап көрейік: пелопоннестіктер шындығында Дельфадағы және Олимптегі храм қазыналарына ие болды және неғұрлым жоғарғы жалақымен жатжерлік теңізшілерді өз жақтарына тартты дейік. Бұл, әрине қауіпті, егер біз өз азаматтарымыз бен метектер арасынан қажетті экипажды жабдықтап олармен теңдесе алмасақ. Бірақ бізде бұндай мүмкіндік бар. Кеме жүргізушілер біздің азаматтарымыз, ал қалған теңізшілер көп және олар бүкіл элладалықтардағылармен салыстырғанда өз мамандықтарының шеберлері. (2) Жағдай соғысқа әкеп тірегенде біздің жалдамалыларымыз, өз отандарын тастап, және әлсіз жеңіске деген үмітке арқа сүйеп пелопоннестіктер жағында соғысуы мүмкін емес. (3) Менің ойымша немесе шамамен пелопоннестіктердің мүмкіндік жағдайы мен істері осылай болып тұр. Біздің басымызда бұндай қиындықтар жоқ. (4) Егер олар құрғақтан біздің жерімізге шабуыл жасаса, біз теңізден оларға шабуыл жасаймыз және олар үшін Пелопоннестің бір бөлігінің тоналуының өзі бүкіл Аттиканы тонағаннан да ауыр маңызы болады. Өйткені олардың шайқассыз алатын ешбір жері қалмайды, ал біздің құрлықта да, аралдарда да олармен салыстырғанда жерлеріміз мол. Мінеки, теңіздегі басымдылықтың аса маңыздылығы! (5) Ойлаңыздар: егер біз аралда тұрсақ, кім жеңе алар еді? Сондықтан да дәл қазір ойша мынадай жағдайды, егер біз өз жеріміз бен үйімізді тастап, қаланы саны жағынан құрғақтағы әскери басымдылыққа ие пелопоннестіктерге қарсы шықпауға тура келетін жағдайды елестетуіміз керек. Расында, тіпті біз жеңіске жеткен күннің өзінде, тағы да саны жағынан басым жауларға қарсы тұруға тура келеді. Ал егер сәтсіздікке ұшырасақ, сонымен қатар біздің қуаттылығымыздың негізі — одағымыз өмір сүруін тоқтатады. (6) Шындығында, біздің оларды қарудың күшімен ұстап отыруға шамамыз келмейтін жағдайға ұшырағанда, одақтастар қарап отыра алмайды, көтеріліске шығады. Міне, сондықтан өзіміздің тұрғын үйіміз, егістігіміз жайлы қайғырмай өзіміз жайында ойланайық. Өйткені, адам заттар үшін емес заттар адамдар үшін жаралған емес пе? Егер мен бұған сіздерді сендіре алар болсам, онда сіздерге, өзіміздің жерді тастап және тонаушылыққа ұшыратып кетуді ұсынар едім, яғни осы арқылы пелопоннестіктерге жерді тонаушылыққа ұшыратқанның өзінде бағынбайтындықтарыңызды көрсету үшін.

144. Мен көп нәрсені көре отырып және үміттенудің басқа да негіздері барын, егер де біз жаңа жаулап алуларға ұмтылмасақ және қажеттіліксіз қауіп-катерге бас тікпесек жеңіске жететінімізге сенімдімін. Менің көбірек жаудың ой-пиғылдарынан емес, өзіміздің қателіктерімізден қатты қауіптенемін. (2) Бірақ бұл жайында кейінірек жағдай соғысқа келіп тірелгенде ғана. Ал енді, ең алдымен, мынадай жауап беріп елшілерді жіберейік: біз мегаралықтарға өз рыногымыз бен айлақтарымызды ашамыз, егер лакедемондықтар жат жерліктерді — бізді, афиналықтар мен біздің одақтастарымызды (расында бұл да, басқа да бейбіт келісімге сәйкес келеді) қуғындауды тоқтатса, біз одақтастардың тәуелсіздігін мойындаймыз (өйткені олар келісімге отыру кезінде-ақ тәуелсіз болғандықтан), егер де лакедемондықтар осы сияқты өз қалаларына, лакедемондықтардың араласуынсыз, өзін-өзі басқаруына жол берсе. Біз сонымен қатар келісімге сәйкес арашашы соттың шешіміне бағынуға да дайынбыз. Соғысты біз бастамаймыз, бірақ шабуыл жасалса, қорғанамыз. Бұл біздің қала үшін әділетті және қадірлі жауап. (3) Бірақ есте ұстайтын нәрсе — соғыстың бәрібір болатындығы. Міне, сондықтан шақыруды неғұрлым қулықты түрде қабылдасақ, жаудың шабуылының күші соғұрлым әлсіздеу болады. Естеріңізде болсын, қай жерде асқан улы қатер болса, сол жердегі қалалар мен оның жеке тұрғындары үшін де зор құрметтің болатыны. Біздің әкелеріміз мидиялықтардың қысымдарына төтеп берген (тіпті, олар біздің державамыздағыдай мықты қаржы көздеріне ие болмаса да соғысты бастаған және олар өз мүліктерін тастап кетуге де мәжбүр болған) және варварды қуғындауды да, міне, сонысымен олар біздің державамызды қазіргі деңгейіне көтерді, бұл үшін олар тағдырдың берген бағына емес, өздерінің данышпандығына және материалдың күшіне қарағанда, моральдық табандылықтарына қарыздар болды. (5) Біз ата-бабаларымыздың үмітін ақтауға тиіспіз және ұрпақтарымызға өз державамызды бұрынғыдан да ұлы және қуатты түрде қалдыру үшін барлық күш-жігерімізбен жауға қарсы тұруымыз керек».

145. Периклдің сөзі осылай болды. Афиналықтар оның сөзінің жаны бар екендігіне көздерін жеткізген соң, соған сәйкес қаулы қабылдады. Олар Периклдың ұсынысына сәйкес, лакедемондықтарға әрбір жеке баптарына және түгелдей де келісе отырып жауап берді, олар өздерінің ешбір бұйрыққа бағынбайтынын мәлімдеп, бірақта келісім бойынша тек теңдей жағдайда, арашашы сот арқылы араздықтарды шешуге дайындығын айтты. Міне, осындай жауап алған елшілер еліне қайтты, лакедемондықтан бұдан басқа елшіліктер жібермеді.

145. Керкириядағы және Эпидамнадағы оқиғалардан кейін бірден басталған соғыс алдындағы өзара араздықтар мен арыздардың себебі, міне, осындай болды. Осындай араздықтар кезінде бір-біріне деген сенімі жоғалса да, екі жақ та ешбір ескерусіз бір-біріне барып, араласып, соғысқа деген тікелей себептерді туындатты.

Екінші кітап

1. Дәл осы уақыттан бастап афиналықтар, пелопоннестіктер мен екі жақтың одақтастары арасындағы нағыз соғыс басталып, енді олар бір-бірімен айғайшысыз араласпады және үнемі бір-біріне қару ұстап қарсы турды. Соғыстың жекелеген оқиғаларын қыстағы және жаз кезіндегі өту кезектілігімен сипаттадым.

13. Пелопоннестіктер Аттикаға шабуыл жасар алдында Истмада жиналып жатқанда Афинаның он стратегтерінің бірі — Ксантипп ұлы Перикл басып кірудің болатынын біле отыра ойлаған болатын, оның қонақжайлылығына қарай немесе оған деген құрметтеуі негізінде тіпті лакедемондықтардың бұйрығы бойынша (афиналықтардың Периклдан күдіктенуіне негіз жасап, жаман қылықтары үшін қуылғандардың қатарына қостыру үшін) Архидам оның қала сыртындағы иелігін тонауға ұшыратпайды деп және халық жиналысында мынаны: оның Архидамға көрсеткен қонақжайлығы қаланың мүддесіне кесел келтірмеу керектігін айтты. Егер де жау оның иелігіндегі үйі мен жерін басқа азаматтардың жерін тонағандай күйге ұшыратпаса, осының арқасында оған қарсы күдік тумас үшін оларды мемлекет меншігіне береді. (2) Бұдан кейін Перикл соғысқа дайындалу туралы бұрынғы кеңесін қайталады, даладағы мүліктерді қала ішіне тасуды, қорғаныспен шектеліп жаумен ашық соғысқа бармауды, одан кейін афина күш-қуатының негізгі тірегі ретінде флотты жасақтау және одақтастарды уысында мықтап ұстауды, өйткені одақтастардан түсетін кірістер мен салықтар қалалық қаржылық негізі болып табылады: расында, ақылға жүгіну мен қазынаның толы болуы — соғыстың табысты болуының кепілі. (3) Перикл сергектікке шақырды, өйткені басқа да қала кірістерімен қатар жыл сайын 600 талант одақтастық салығы келіп түсетін. Бұған қосымша акропольде 6000 талант күмістен соғылған монеталар сақталған. Афина қазынасындағы ақшаның жалпы саны 9700 талантқа жететін; бірақ та бүл қаржының бір бөлігі Пропилейді, акропольді және басқа да құрылыстарды салуға, сонымен қатар Потидейді қоршауға жұмсалып қойған еді. (4) Сонымен қатар қазынада жеке және мемлекеттік арнайы сыйлықтар ретінде таза, соғылмаған алтын мен күмістер және әртүрлі қасиетті ыдыстар (арнайы салтанаттар мен жарыстарға арналған), мидиялық олжадан алынған құнды заттар және осы сияқты 500 талантқа сәйкес келетін заттар болды. (5) Аса қажетті жағдайларға арналған акрополь храмындағы ақша мен басқа да бағалы заттармен қатар, афиналықтардың қол астында басқа да қасиетті орындардың көлемді байлықтары болды, сонымен қатар құдай ананың алтын жамылғысы (Периклдың айтуынша, мүсіннің шешілетін жамылғысы қырық талант таза алтыннан тұрады; оны қоланы құтқару үшін пайдаланғаннан соң, Перикл әрине оны құдай анаға артығымен қайтару керек деп қосады). Міне, осылайша, Перикл Афина қазынасының ақшалай қаржысын тізбелеу арқылы афиналықтарды жұбатты және жігерлендірді. (6) Әскери күшке келетін болсақ, бұнда Перикл 13000 гоплиттарды (Қамалдардағы гарнизон әскерлерінен басқа және қала қорғанын күзетуші 16000 адамды қоспағанда) санап шықты. Міне, осындай сандағы афиналықтардың кәрісі мен жас азаматтарынан және метэктерден құралған гоплиттер, соғыс алдында дұшпандар Аттикаға өздерінің шабуылын жасай бастағаннан бері қала қабырғасын қорғады. Фалера қабырғасының айналма қабырғаға дейінгі ұзындығы 35 стадия, ал айналма қабырға (күзетілетін бөлігі) — 43 стадия (оның бір бөлігі — Ұзыны мен Фалера қабырғасы күзетілмеді; Ұзын қабырға Пиреяға дейін (оның ішінде тек сыртқы — солтүстігі ғана күзетілетін) 40 стадияға созылатын. Пиреяның айналасындағы қабырға (Мунихийді қосқанда) жалпы 60 стадияға жайылатын, бірақ оның тек жартысы ғана күзетілетін. (7) Афинаның атты әскері, Периклдың көрсетуінше, 1200 аттыны (атты садақшыларды қосқанда) кұрады; жаяу садақшылар 1800 болды. Әскери кемелердің ішінде жүзуге жарамдысы 300 триер еді. (8) Пелепоннестіктердің алғашқы басып кіруі мен соғыс алдындағы әртүрлі қарулармен қаруланған афиналықтардың әскери күші, міне, осындай болды. Сонымен қатар Перикл афиналықтардың әскери басымдылықтарының дәлелі ретінде басқа да мәліметтерді келтіреді.

Периклдың сөзін тыңдап, афиналықтар оның ұсынысы бойынша егістік аландарынан әйелдерін, балаларын, үй жиһаздарын, ыдыстарын алып кете бастады және үйдің ағашты бөліктерін қиратты. Қойлар мен ірі қара малдарды Евгейге және көрші аралдарға өткізіп тастады. (2) Афиналықтарға мекен-жайларын тастап кету ауыр болды, олардың көпшілігі егістіктер басында тұруға дағдыланып кеткен еді.

***

34. Сол жылғы қыста афиналықтар ата-бабаларының дәстүрі бойынша, мемлекет атынан, соғыстың алғашқы жылы қаза тапқан жауынгерлерді салтанатты түрде жерлеу рәсімін өткізді. (2) Жерлеуден үш күн бұрын қаза болғандардың денесін шатырдың ішіне қояды және әркім өзінің туысына қалаған сыйлығын алып келеді. (3) Жерлеу кезінде әрбір фил (тайпа) денені кипаристік табытқа салып, арбамен алып жүреді, әрбір филге сол тайпалықтың денесі салынған бір табыт бөлінеді. Тағы да соғыстан кейін денесі табылмаған, хабарсыз кеткендерге арналған кілеммен жабылған бос табытты жерлеу үшін алып жүреді. (4) Жерлеушілердің қатарына кез келген азамат және шетелдік келіп қосылуға құқылы болды. Жерлеу рәсіміне әйелдер де қатысып, мола басында туыстарына жоқтау айтатын. (5) Қаза болғандарды қаланың ең бір көрікті жерінде орналасқан молаға жерлейді. Бұл жерге афиналықтар соғыста қаза болғандардың барлығын жерлейтін, тек Марафон жазығында қаза болғандарды олардың ұлы ерлігі үшін сол жерге жерлеп үлкен қорған салған кезде ғана бұл салт бір рет бұзылады. (6) Дене жерге беріліп, топырақ үйілгеннен кейін өзінің ақылы мен беделінің арқасында бірінші орында тұратын адам қаза тапқандарға арнап мадақтау сөзін айтады. Содан кейін тарқайды. (7) Афиналықтарда салтанатты жерлеу рәсімі осылайша өтеді. Соғыстың барлық кезінде әрбір жерлеу тура осы дәстүрмен өзгермей жүрді. (8) Сөз сөйлеу кезегі келгенде, осы соғыста қаза болғандар құрметіне арнап сөйлеу құрметіне — шешен Ксантипп ұлы Перикл ие болды. Ол сөзі топтың алыс жеріндегілердің құлағына шалынуы үшін бейіт алдындағы биіктікке шығып төмендегі сөздерді айтты:

35. «Менен бұрын да осы жерде сөйлегендердің көпшілігі жерлеу рәсімімен қатар, қабір басында соғыста ерлікпен қаза болғандар құрметіне арнап сөз сөйлеуді енгізген заңгерлердің атына алғыс жолдаған еді. Өйткені соғыс даласында қаза болған батырларды құрметтеу ең бір тамаша дәстүр. Мен ісімен көзге түскен азаматтарға тек іспен құрмет көрсетуді жөн көремін, міне тура сіздер куә болып отырған қаланың жерлеу рәсімі секілді; меніңше, осыншама ержүрек батырлардың ерлігін бағалауды бір адамның жақсы немесе жаман сөйлегеніне тәуелді етіп қойғанды әділетсіздік дер едім. (2) Расында, тыңдарманның жүрегінде, шешеннің ерлікті сипаттауының шындығына деген сенімін орнату мүмкіндігі аса қиындық тудырады. Шындығында, оқиғалардың барысын жіті қадағалап отырған афиналық, шешеннің сөзін өзіне белгілі оқиғаларға қарағанда естігісі келгенінен, тым әлсіз деп санар еді. Екінші жағынан алғанда, оқиғадан хабарсыз адам, өз әрекеттерінен асып түсетін артық нәрселерді көргенде, қызғаныштан айтылған ерліктер тым әсіреленген деп ойлайды. Өйткені, адамдар өзгелерге айтылған мадақтауды, өзі жасай алатын ерліктің өлшемімен ғана шындыққа жанасымды деп есептейді. Ал олардың мүмкіндігінен жоғарының барлығы қызғаныш пен сенімсіздікті тудырады. (3) Бірақ та біздің ата-бабаларымыз бұл дәстүрді жақсы деп мадақтағандықтан, мен де бұл заңға бағынып, бар күшімізді салып, әрқайсының нанымы мен талабын қанағаттандыруға тырысамын.

36. Ең алдымен ата-бабаларымыздан бастайтын. Оларды еске алып құрметтеу дәл осы жағдайда әдептілік пен әділеттілік болар еді. Біздің ата-бабаларымыз бағзы заманнан бері еліміздің еркіндігін ұрпақтан-ұрпаққа беріп, қазіргі кезге дейін сақтай білген. Егер де олар мақтауға тұрарлық болса, (2) олардың мұрасын өз еңбектерімен еселеп көбейтіп, ұлы держава құрған, сөйтіп, қазіргі ұрпақ біздерге қалдырған әкелеріміз одан да зор құрметке ие болуға тиіс. (3) Оның қуатын одан да әрі, ержетіп, есейген кезде біз мықтап нығайттық. Біз оз қаламызды бейбіт уақытта немесе соғыс кезінде қажетті дегеннің барлығымен қамтамасыз етіп, оны толық тәуелсіздікке жеткіздік. (4) Әр түрлі жерлерді жаулап алу мен эллиндерден және варварлардан аянбай қорғану барысындағы соғыстардағы біздің және әкелеріміздің жауынгерлік ерлігі баршаларыңызға белгілі болғандықтан, кең тоқталмай-ақ қояйын. Осы жерде жерлеп жатқан қаза болғандарға мадақтау айтпас бұрын қазіргі ұлылыққа жеткізген өмір салтымыз бен біздің қаламыздың құрылуы жайында айтуды жөн көрдім. Бүгін осының бәрін еске алу бұл жерге жиналған азаматтар мен жат жерліктер үшін де естіген пайдалы болар.

37. Өзіміздің мемлекетіміздің құрылысына үлгі ретінде ешбір жат жерлік ұстанымдарды алған жоқпыз. Керісінше, біреулерге еліктегеннен гөрі біздің өзіміз басқаларға үлгі болып табыламыз. Сонымен, біздің қаламызды аз ғана адамдар тобы емес, халықтың басым бөлігі басқаратындықтан, біздің мемлекетіміздің құрылысы халық билігі деп аталады. Жеке істерде заң бойынша белгілі бір әлеуметтік топқа жататындығына емес, жеке басының қасиеттеріне, беделі мен қадіріне қарап мемлекеттік құрметті қызметтерге тағайындайды. Кедейлігі, қарадан шыққандығы және қоғамның төменгі тобындағы жағдайлары адамдардың құрметті кызметтерге тағайындалуына кедергі келтірмейді, егер ол мемлекетке қажетті қызмет көрсете алар болса. (2) Өзіміздің мемлекетімізде еркін тіршілік етіп, күнделікті өмірде өзара күдіктенуден алыс жүреміз: көршілерімізге деген жеккөрініш жоқ, егер де олар өз қылықтарымен бізге залалсыз болса және зиянсыз болса, олардың көңіліне қаяу түсіретін ешнәрсе айтпаймыз. (3) Өзара жеке қатынастарда шыдамдылық көрсетеміз, қоғамдық өмірде заң бұзушылыққа бармаймыз, ең бастысы — оларды кұрметтеп, өкімет пен заңға бағынамыз, әсіресе қорғансыздарды қорғауға бағытталғанын және жазылмаған заңдарды бұзудың өзі ұятты нәрсе болып саналатынын.

38. Біз жылдан-жылға қайталанып отыратын ойындар мен мейрамдарды ауыр тұрмыс пен жұмыстан демалу үшін өткізіп, көптеген ойын-сауықтарды енгіздік. Отбасы өміріндегі әдептіліктің артуы күнделікті тіршіліктің ауыртпалығын тарқатып, ләззат алуға жағдай жасайды. (2) Қаламыздың ұлылығы мен танымалдылығы арқасында, оған дүниенің барлық жағынан рынокқа қажетті заттар ағылып келіп, бізге өз өнімдерімізбен қатар, шетелдік өнімдерді де пайдалануымызға мүмкіндік береді.

39. Әскери қамқорлықта өз дұшпандарымызға қарағанда, өзгеше қағидаларды басшылыққа аламыз. Мысалы, біз елдің барлығына қаламызға келуге және онымен танысуға, аралап қарауына кедергі жасамаймыз, ал жат жерліктерді біздің құпияларымызды біліп қояды және өздеріне пайда табады деген қорқынышпен елден аластатуды ойламаймыз да. Әрине, біз соғысқа дайындығымыз бен айлакерлігімізге ғана емес, ең бастысы жеке басымыздың қайтпас қайсар батырлығына үміт артамыз. Ал, біздің дұшпандарымыз болса өздерінің тәрбиелеу тәсіліне сәйкес жастарды ерте бастан қатал тәртіпке үйретуге тырысады, біз ешбір қаталдықсыз емін-еркін өмір сүрсек те, жаумен теңдесе алатын ерлікке толы күрес жүргізіп келеміз. (2) Мұның бір дәлелі мынадай: лакедемондықтар біздің жерімізге жалғыз емес, одақтастарымен бірігіп шабуылдаса, біз өз кезегімізде көршілерді ешбір ауыртпалықсыз жеңіп жатырмыз. (3) Дұшпандар біздің бүкіл күшіміздің қуатымен әлі күнге кездескен емес, өйткені бізге бір мезгілде кемелер экипаждарын жасақтауға және құрғақта елдің түпкір-түпкіріне әскерлерімізді жіберуге тура келетін.

Дұшпандарымыз егер де біздің жеке отрядымызбен бір жерлерде соқтығысып қалып жеңіске жетсе, бүкіл афина әскерін қашуға мәжбүр еттік деп мақтанады, ал сәтсіздікке ұшыраған кезде, біздің бүкіл қуатты әскерімізге төтеп бере алмағандықтан, деп сендіреді. (4) Егер де қауіп-қатерге қарсы тұра алатын болсақ, бұл біреудің бұйрығына немесе заңға және мезі ететін ауыр жаттығуларға арқа сүйегендіктен емес, керісінше, еті тірілігіміздің және тумасынан ержүректілігімізден деп білеміз, бұл — біздің артықшылығымыз. Алдын ала қауіп қатер жөнінде қобалжымаймыз, ал ол басқа түскенде, өздерін күнделікті ауыр жаттығуларға арнағандармен салыстырғанда олардан ешбір кем емес ерлік көрсетеміз. Міне, осымен және басқа да көптеген жағдайлармен біздің қаламыз таң қалуды тудырады.

40. Әсемдікке деген ұмтылысымызды оңды-солды шаша берусіз және ғылымға берілуде рухымызды әлсіретусіз дамытамыз. Байлықты бос мақтану үшін емес, оны дұрыс пайдалану үшін бағалаймыз. Кедейлікті ұят деп танымаймыз, керісінше, одан өз еңбегімен құтылуға ұмтылмаған адамның әрекетін ұят деп есептейміз. (2) Белгілі бір адамдар бізде бір мезгілде жеке және коғамдық істермен де айналысуы мүмкін. Бірақ та басқа азаматтар да өз кәсібімен айналысып жатса да, саясатты жақсы біледі. Расында, тек біздер ғана қоғамдық кызметпен айналыспайтындарды, қайырымсыз азамат деп қана коймай, пайдасыз арамтамақ деп есептейміз. Біз ашық түрде талқылауды мемлекеттік істер барысына зиян тигізеді деп ойламаймыз. Керісінше, қажетті шешімдерді алдын ала дайындап арнайы баяндау арқылы қарсы және қарсы еместерді анықтамай қабылдауды дұрыс емес деп есептейміз. (3) Ержүректілікке ие бола отырып, басқалардан айырмашылығымыз — ең алдымен оз жоспарымызды жан-жақты ойластырып барып, содан кейін ғана қатерге бас тігеміз, ал басқаларда ақымақшылық шектеулік көзсіз қатерге бас ұрғызып, салқынқандылық есеп — қорқақтық делінді. Қайғының да, қуаныштың да не екендігін білетін, соның нәтижесінде қауіп-катерден бас сауғаламайтындарды шын мәнінде ержүрек деп толығымен атауға тұрады. (4) Қайырымдылықты да, көпшілік басқа адамдарға қарағанда, басқаша түсінеміз: достарды, олардың бізге не бергенінен емес, оларға көрсеткен достық сезімімізбен табамыз. Шындығында, біреуге қол ұшыңды берсең, неғұрлым сенімді досқа айналады, өйткені көрсетілген кызметпен қол жеткізген алғыс сезімін одан әрі сақтауға ұмтылады. Керісінше, алғыс сезімге ие болмаған адам, жүрек қалауымен емес, міндеттілікпен қайырымды іс жасауға тиіс болғанда, шарасыздықпен кіріседі. (5) Тек біз ғана өзіміздің бас пайдамызды ойлап емес, өзіміздің ерікті түрде ұмтылысымыз нәтижесінде бір-бірімізге көмектесеміз.

41. Бір сөзбен айтқанда, біздің қала — бүкіл Эллададағы мектеп деп айта аламын, өйткені біздің әрқайсымыз өмірдің әртүрлі жағдайында өздерін тұлға ретінде асқан жеңілдік пен шеберлік арқылы көрсете алады. (2) Қазіргі жағдайдағы менің айтқандарымның бос мақтаныш еместігінің дәлелі біздің тұрмыстық өмір тәсіліміз арқасында жеткен қаламыздың нағыз қуаттылығының өзі шындықты көрсетеді. (3) Қазіргі қалалар ішіндегі ең мықтысы біздің қала, оның даңқы шартарапқа тараған, тек қана біздің қала жайында дұшпандарымыз жамандық көрдік деп айта алмайды, ал қоластындағылар билік етушілердің кырсыздығына арызданған емес. (4) Міне, осындай тамаша ұлы істерімен ата-бабаларымыздың аруағы мен замандастар алдында қаламыздың зор қуатына таңқалысын тудыра алдық. Біздің даңқымызды арттыру үшін шындықтың өзі жеткілікті, оған не Гомердің, не басқа да ақындардың өз өлеңдерімен сипаттауға ұмтылуының қажеті де жоқ. Барлық жерлер мен теңіздерге біздің ерліктеріміз жол ашты және жер-жерде біздің қайғы-қасіретіміз бен ерліктерімізді мәңгі паш ететін ескерткіштер орнатылды. Міне, осындай қала үшін өз отанынан айырылу мүмкін емес деген мына жауынгерлер ерлікпен өз өмірлерін қиды және тірі қалғандардың кез келгені сол өз өмірлерін қиюға ризашылықпен дайын.

42. Міне, сондықтан да өз қаламыздың даңқы туралы осылайша кең баяндадым. Мен өз күресімізде осындай сый-құрметке ие болмаған адамдардан асқан зор нәрсені қорғайтынымызды көрсеткім келеді және қаза болғандарға мадақтау айта отырып, олардың ерлігінің нақты дәлелін келтіргім келеді. (2) Сонымен менің мадақтау сөзімнің ең бастысы айтылды. Расында, жоғарыда айтылған біздің қаламыздың осындай атақ даңққа ие болуына мына адамдар мен сол секілділердің ерлігінің арқасы. Бүкіл Элладада даңқы осылардың ерлігіне тең келетін адамдар өте сирек кездеседі. Бұл жауынгерлердің басына түскен жағдай адамның ерлігінің алғашқы нышаны мен оның даңққа лайықты аяқталуының көрінісі дер едім. (3) Расында, бұрын өз борышын атқармаған адамдардың отан үшін жасаған ерлігіне сай кешірім жасау әділеттілік болады. Шындығында, өздерінің бұрынғы өмір тәсілімен көп зиян келтірген күнәларын қайырымдылыққа айналдыру арқылы қалаға көп пайда әкеледі. (4) Ал бұл батырлар баюды немесе байлықтың арқасында шалқып өмір сүруді ойлап, ержүректілігін жоғалтып, қауіп-қатерден шегінген емес. Отан үшін өлімге бас тігіп, дұшпаннан кек алуды бәрінен жоғары қойды. (5) Дүниенің бәрін ұмытып, зор қатер алдында тек қана жауға соққы беруді ойлап, жеңіске жету үшін өз күшіне қана сенім артты.

Қорқақтық пен бас сауғалаудан гөрі ерлікпен өлгенді дұрыс санап, олар «қорқақ» деген айыптан ада болды және өмірмен қоштасудың өзі қорқынышты жеңудің және қаза болғаннан кейінгі даңқтың басы болды.

43. Бұл жауынгерлер өздерінің қаласы алдындағы борышын адал орындап, сол үшін өмірлерін қиды. Ал тірі қалғандар құдайдың берген бақытын бағалап, дұшпандарына қатысты қаза болғандармен қатар құрметпен қарағаны дұрыс болады. Қала үшін дұшпанның шабуылын тойтарудың қандай маңызды екенін айта берсе таусылмайтын, тек шешеннің сөзімен ғана бағалап коймай барлық азаматтар білсін (расында, сіздер өздеріңіз де бәрін жақсы білесіздер). Керісінше, қаланың бүкіл қуаты мен әсемдігі оның дамуы мен жетістіктері көз алдарыңызда өтіп, сіздерді қуанышқа бөлеп, мақтан тұтатындай бола берсін. Ия, қаламыздың ұлылығына қуана отырып, оған мүмкіндік жасағандардың, ержүрек, намыстан жаралған, борыштың не екендігін түсінгендердің және соны атқарғандардың арқасы екендігін ұмытпаңыздар. Қандай да бір сәтсіздікке ұшыраса, қаланың осы себептен атақ-даңқынан жұрдай болатынын көргісі келмеген олар өз еріктерімен, отаны үшін, дүниедегі ең қымбат нәрсе — өмірлерін қиды. (2) Отан үшін өмірін қия отырып, олар шындығында мәңгілік жоғалмайтын атақ-даңқ пен ең қадірлі ескерткіш-қабірге ғана ие болып қойған жоқ, менің ойымша, олардың атына айтылған мадақтау сөздермен, ерлік істерінің еске алынуымен барлық жерде ескерткішке ие дер едім. (3) «Расында, қаза болған ерлердің моласы — бүкіл жер» және тек отанында тас бағаналарға аттары ойылып, атақ-даңқына ескерткіш қойылуымен ғана емес, жат жерлерде олардың жеңісі жайында болмаса да, қайтпас қайсарлығы жайында адамдардың жадында сақталып қалған. (4) Мұндай адамдарды үлгі тұтыңыздар, еркіндікті бақыт деп санаңыздар, ал еркіндік үшін ерлікке барып, әскери қауіптерге тіке қараңыздар. (5) Расында, бейшара, өлместің күнін көріп отырған және болашақтағы жақсы өмірден үміті үзілген адамдардан өмірін қауіп-қатерге тігуін күтуге бола ма, отаны үшін өмірін құрбан ету өмірінде ешбір жақсылық көрмеген және сәтсіз соғыста өлу, оларды қызықтырмайды. (6) Ержүрек адам үшін қорлық өмір-өлімнен де жаман, міне, сондықтан пайдасыз өмірден гөрі, қоғамның ісі үшін деген оймен қаза тапқан оған құнды.

44. Міне, сондықтан да батырлардың туған-туысқандарымен қосылып қайғырмаймын, қайта сіздерді жұбатуға тырысамын. Расында, өз бастарыңыздың тәжірибесі көрсеткеніндей, адамның тағдыры тәлкекке толы. Міне, осы жауынгерлер сияқты, өмірінің тамаша даңққа толы аяқталу мен осыншалықты құрметке тұрарлық басына қайғы түскен сіздер сияқтылар өте бақытты және көзі тірісінде бақытқа бөленгендер өлген соң да құрметке ие болды. (2) Әрине, мен түсінемін ұлдарыңыздан айырылудың қаншалықты ауыр екендігін және басқалардың бақытын көрген сайын қайта-қайта еске алудың қиындығын. Дәмін татпаған бақыттың қайғысы аз, ал бауыр басып қалған бақытыңды жоғалту, орны толмас қайғы. (3) Жасы басқа бала табуға мүмкіндік беретіндер осы үмітті жұбаныш тұтсын. Дүниеге келген балалар ата-анасына жұбаныш әкелсе, қала бұдан екі түрлі пайда табады: азаматтардың саны көбейеді және қауіпсіздігін сақтап қалады. Өз балаларының болашағын ойластырмағандар өз азаматтарының пайдасына әділетті және дұрыс шешім қабылдауға қабілетсіз болады. Ал, сіздерге — қарияларға өмірлеріңіздің басым бөлігін бақытты өткізіп, өлімнің жақындаған кезінде өз ұлдарыңыздың ерлік істері жұбаныш болсын. Тек қана даңққұмарлық қана жойылмайды, тіпті қартайып, қоғамға пайдасыз болып қалғанда да сараңдықтан гөрі атақ-даңқ, құрмет адамға қуаныш әкеледі.

45. Сіздерге, батырлардың ұлдары мен бауырларына, әрине, ержүректілікпен олармен таласқа түсу қиындық түсіреді, тіпті асқан ерлік көрсеткенде, оларға көрсетілген құрметтің шеніне де жолай алмайсыздар. Шындығында, көзі тірісінде атақты адамдар қызғаныш тудырады, өлгендерге (өйткені олар бәсекелес емес қой) ешбір қызғанышсыз құрмет көрсетіледі. Ең соңында, жесір қалған әйелдердің ерлігіне тоқталар болсам, қысқаша кеңес берумен шектеліп, қорытындысын шығарамын. Сіздер үшін ең бір жоғарғы мақтаныш — азаматша және жұбайы ретіндегі әйелдік қасиеттеріңізді жоғалтпай, ерлердің арасында айтылатын жаман әйел деген атаққа ие болмағандардың ғана қадірленетіндігі.

46. Сонымен, өзімнен бұрынғылар секілді, қаза тапқан батырлар құрметіне салт бойынша қажетті деп тапқан сөздерімді айтуға тырыстым. Біз қаза болғандар құрметіне жерлеу рәсімін жасадық, ал біздің қаламыз олардың балаларын ер жеткенше өз қамқорлығына алады, бұл — үлкен құрмет, бұл — батырлардың осындай ұлы ерлігінің құрметіне, жетім қалған балаларына берілген венок секілді. Соғыста ерлік көрсеткендерге зор құрмет көрсете алған қаланың азаматтары да батыл, ержүрек болады. (2) Ал енді қажетті түрде жоқтап болғаннан кейін, тарқаңыздар».

47. Міне, сол жылғы қаза тапқандарды салтанатты жерлеу осындай болды, сөйтіп соғыстың бірінші жылы аяқталды. (2) Дәл сол кезде жаз айының басында пелопоннестіктердің әскери күшінің үштен бірі мен одақтастары тура алғашқы кездегідей лакедемон патшасы Зевксипп ұлы Архидамның бастауымен Аттикаға басып кірді. Лагерь құрып, елді тонай бастады. (3) Афинада бұрындары көптеген жерлерде, әсіресе Лемноста тараған жұқпалы аурудың алғашқы белгілері пайда болғанда дұшпандардың Аттикаға келгеніне аз күн ғана болған еді. Бірақ та оба найзағайдай тез тарап, осыншама көп адамдардың өмірін қиғаны бұрын-соңды адамдар жадында болмаған-ды. (4) Шындығында, дәрігерлер аурудың шығу тегін білмегендіктен, ауруларды емдей алмай, олармен араласқандардың алғашқысы болғандықтан обаны жұқтырып қаза болып жатты. Расында, аурумен күресуге адамдардың барлық әрекеттері де әлсіз болды. Храмдардағы құдайға жалбарыну, сәуегейлер мен көрегендерге жүгіну бос әурешелік болды. Ең соңында қайғы-қасірет алдында тізе бүккен адамдар құтылу жолына деген сенімінен мүлдем айырылды.

48. Айтылуы бойынша, бұл ауру Египеттің жоғарғы жағындағы Эфиопияда басталған деседі. Одан әрі Египетке, Ливияға және парсы патшасының иеліктерінің басым бөлігіне тараған. (2) Аяқ астынан бұл ауру Афинада бұрқ ете түсті, алғаш ауру Пирея тұрғындары арасында пайда болды (Пирея тұрғындары пелопенестіктер цистерналарды улаған деген өсек таратты, өйткені сол кезде Пиреяда құдықтар әлі болмаған еді). Кейінірек ауру қаланың жоғарғы бөлігіне де енген кезде, адамдар жаппай қырыла бастады. Бұл аурудың себебі мен оның адам ағзасына тигізетін әсері жайында өз ойын түйіндеуді әркімге қалдырдым (мейлі дәрігер болсын немесе медицинадан хабары жоқ адам болсын). Тек қана айтарым, болашақта бұл ауру шыға қалғанда, оны тез тану үшін аурудың қалай пайда болатыны мен көрінісі жайында. Өйткені мен де бұл аурумен ауырып, басқаларда да оның өтуі барысын қадағаладым.

49. Бұл жылы жаппай аурудың бұрқ ете түсуіне дейін (көпшіліктің айтуы бойынша) қалада басқа ешбір ауру болмаған. Егер де бұрын біреулер қандай да бір ауруға ұшыраған болса, енді анық бәрі тек осы ауруға айналып жатты. (2) Басқалар да, бұрын ауырмағандар да сырт көзге байқалмайтын аяқастынан басы ысып, көзі қызарып, асқынады. Ауыз қуысында тамағы мен тілі қан қызыл болып, дем алуы қиындап, аузынан сасық иіс шығады. (3) Міне, осы жағдайдан кейін ауру адам қырылдап және түшкіре бастайды, біраз уақыт өткеннен кейін ауру кеудеге көшіп қатты жөтелге ұшыратады. Ауру адамның іш құрылысы мен асқазанына түскен кезде жүрек айну басталып, дәрігерлерге белгілі неше түрлі өттердің бөлінуі орын алып, қатты ауыртатын құсумен қатар жүреді. (4) Көптеген аурулар жан-төзгісіз ықылық атудың нәтижесінде болатын күшті, сіңірлердің тартылуынан қиналатын. Айтатын нәрсе, біреулерде бұл құсу жеңілдеген соң басталса, біреулерінде ол одан әрі жалғасып жататын. (5) Қолмен ұстағанда аурудың денесі өте ыстық емес және бозармаған, бірақ та қызыл күлгін түске еніп тарыдай ұсақ іріңдер мен жараларға толып кетеді. Іштегі ыстықтың күштілігі соншалық — жұқа жамылғылар тұрмақ, жапқыштарды немесе сол сияқтыларды көтере алмайтын, сондықтан тыр жалаңаш жататын, ал ең жақсысы суық суға түсіп жату. Шөлдің қысуына шыдамаған қараусыз қалған аурулар құдыққа секіретін, қаншама ішсе де шөлдері қанбай, аурулары жеңілдемейтін. (6) Сонымен қатар ауру мазасыздық пен ұйқысыздықтан қасірет шегетін. Аурудың асқынуы кезінде ағза әлсіремейтін, тіпті күткеннен де мықты ауруға қарсыласатын, көп жағдайда адам әлі әлсіремеген кезде жеті немесе тоғыз күннен кейін іштегі ыстықтан өлетін немесе ағза ауруды жеңіп, дағдарыстан өткеннен кейін ауру іш құрылысына өтіп, асқазан жараларына алып келетін және бұл өте ауыр іштің өтуіне әкелетін, адамдардың көпшілігі осы іш өтуден болған әлсіреуден өлетін. (7) Міне, осылайша ошағы баста болған ауру біртіндеп бүкіл денеге тарқап, табанға дейін түсетін. Егер кімде-кім тірі қалса, аурудың нәтижесінде дене бөліктерінің бірінің жаралануына ұшырайтын немесе одан айырылатын: (8) ауру тіпті жыныс мүшелерін және қол мен аяқ саусақтарын жаралап, тірі қалғандардың көпшілігі одан айырылатын, ал кейбіреулері соқыр болып қалатын. Кейбіреулері жазылған соң, есінен айырылып, не өзін, не туыстарын танымайтын халге жететін.

50. Бұл аурудың ерекшелігінің бірі — айқын нәрселердің бәрінен асып түскендігі, адамның табиғаты шыдас бермейтіндей алапат күшке ие болғандығында ғана емес, бір өзгешелігі адам өлігімен немесе өлімшікпен қоректенетін жыртқыш аңдар мен құстардың аурудан өлгендердің (өлгендердің денесі жерленбей шашылып жатса да) денесіне жуымайтындығы. Бұл мұндай құзғын құстардың құрып кетуінен де байқалады: өліктердің маңы тұрмақ, басқа еш жерлерде де жоқ. Адамдардың жанында жүретін иттерден де осыны байқауға болады.

57. Пелопоннестіктер Аттика жерінде болғанда және афина кемелері жорықта жүрген кезде, оба ауруы афина армиясы мен қалада өршіп тұрды. Айтушылардың сөзі бойынша пелопоннестіктер шын мәнінде Аттиканы оба алдындағы қорқыныштан тастап шыққан (оның Афинада пайда болуын қашқындардан естіген және жерлеу кезіндегі өрттің түтінінен білген). (2) Шын мәнісінде басып кірген дұшпандар Аттикада 40 күннен аса болып, бүкіл елді тонаушылыққа ұшыратты. Осы жазда стратегтер Никия ұлы Гагнон және Клиний ұлы Клепомп Периклмен бірге оның әскеріне және эскадрасына қолбасшылық жасап, халкидиялықтарға және қоршаудағы Потидеяға қарсы фракия жағалауына аттанды. Көздеген жеріне жеткен соң қамал бұзатын машиналарды Потидея қабырғасына жақындатып, қайтсе де қаланы басып алуға тырысты. (2) Олардың дайындығы мен күш салуына қарамастан, афиналықтар не қаланы ала алмады, не табысқа қол жеткізбеді. Осы жерде бұрқ еткен ауру афина әскеріне зор катер тудырды: бұрындары Потидеяны қоршауға жіберілген жауынгерлер cay болса да, Гагнонның жауынгерлерінен ауру жұқтырып, афина әскері қырыла бастады. (3) Формионның 1600 гоплиттары Халкидикадаға сол кезде әлі келмеген еді. Гагнон 40 күн ішінде 4000 гоплиттерінің 1500-нен айырылып, өз кемелерімен Афинаға қайтуына тура келді. Бұрынғы әскерлер елде қалып, Потидеяны қоршауын ары қарай жалғастырды.

59. Пелопоннестіктердің екінші шабуылынан кейін Аттика жері қайта тонауға ұшыраған соң және елде оба бұрқ еткенде афиналықтардың көңіл-күйі күрт өзгерді. (2) Олар Периклды соғысуға кеңес бергені және соның нәтижесінде ауыртпалық көріп отырғандықтары үшін айыптады. Керісінше, афиналықтар енді лакедемондықтармен бейбіт келісімге келуге дайын болды, тіпті бұл үшін елшілер де жіберді, бірақ олар еш нәрсеге қол жеткізе алмай оралды. Міне, осындай тығырыққа тірелген жағдайда афиналықтар Периклға тап берді. Перикл олардың өзі күткендей, болып жатқан жағдайға байланысты ашу-ызаға бой алдырғанын көре отырып, стратег ретінде халық жиналысын шақырып, ашу-ызасын басып, тыныштандыру және өз күштеріне сенімін ояту үшін азаматтарға қолдау көрсетпек болды. Жиналыста сөз алып, Перикл былай деді:

60. «Мен сіздердің маған қарсы ашу-ызаларыңызды күткен едім, оның себебін түсіне отырып халық жиналысын шақырдым, өйткені басқа түскен ауыртпалыққа жол беріп, маған кектенулеріңіздің әділетсіз екендігін түсіндіріп, айыптарыңыздың негізсіз екенін айту үшін. (2) Менің пікірімше, қаланың гүлденуі елдегі жалпы құлдырау кезінде көпшілікке қарағанда жекелеген азаматтарға ғана табыс әкеледі. (3) Шындығында, жеке адамның ісі қаншалықты табысты болғанымен, отанының қирауымен, ол да қаза табады; жолы болмағандар болса, бақытты қалада жағдайын тез түзей алады. (4) Сонымен, қала жеке азаматтарының қасіретіне төтеп бере алғанымен, керісінше, әрбір азамат өз қаласының қасіретіне төтеп бере алмайды, міне, сондықтан соғысуға кеңес берген мені және менің кеңесіме құлақ асқан өздеріңізді айыптай бермей, тұрмыстың тауқыметі астында қалып қаланы құтқарудан шеттеп кеткен қазіргі жағдайдан құтылып, отанымызды қорғауға кірісейік... (6) Расында, істі жақсы білетін, бірақ басқаларға түсіндіріп, жеткізе алмайтын адам, түк білмейтіндерден несі артық, екеуін де меңгерген талантты және шешен адам егер қалаға достық ниеттес болмаса, отанын сүйетіндей жақсы кеңес бермейді де, ең соңында, адам отанын сүйсе де, дүниеге құнығып ақша үшін бәрін сатып жіберуі мүмкін. (7) Міне, сондықтан маған сіздерді соғыс ашуға көндіруге мүмкіндік бергендеріңізде басқалармен салыстырғанда мемлекетке жаны ашитын қасиеттерге ие деп санағандықтарыңыздан емес пе, енді мені дұрыс істемеді деп айыптауларыңызға ешқандай негіз жоқ».

61. Шындығында, кім тиімді жағдайда болып, бейбітшілік пен соғысты таңдау еркіндігіне ие болған болса, соғысты бастауы ақымақтық болар еді. Бірақ егер, бірден көніп, дұшпанға бағыну немесе қатерге бас тігіп тәуелсіздігін сақтауды таңдау тұрғанда, қарсылық көрсетуге шешім қабылдағанмен салыстырғанда, бас сауғалап, қатерден қашқандарды айыптау әділеттілік емес пе. (2) Мен бұрынғы күйімде қалдым және өз ойымнан бас тартпаймын, ал сіздер өзгердіңіздер. Бастарыңызға ауыртпалық түспеген кезде сіздер менің кеңесіме жүгіндіңіздер, ал енді қасірет келіп еді, сіздер өкініп, менің берген кеңесім көрегендік емес, қате деп шыға келдіңіздер. Менің саясатымның салдарының ащы дәмін, міне, әрқайсыңыз біліп отырғандарыңызбен оның тиімді жағын әлі ешкім пайымдай қойған жоқ әрі тағдырдың ауыр және аяқ астынан берілген соққысына төтеп беріп, бұрынғы шешімде тұруға рухтарыңыз жетіспеуде. (3) Әрине, тағдырдың аяқ асты бұрын күтпеген бұрылысы мен соққысы адамдардың өз күшіне деген сенімін жоғалтады. Міне, дәл осындай басқа да қасіреттермен бірге оған обаның басталуы да себеп болды. (4) Соған қарамастан, ұлы қаланың азаматтарына, оның даңқына сәйкес дәстүрде тәрбиеленгендерге қандай да болмасын басқа түскен ауыртпалықты нағыз азамат ретінде қабылдау қажет. Шындығында, кімде-кім өзінің беделі сәйкес емес әрекет жасаса, соларды және өзіне тән емес даңқты иемденген өзімшілдерді барлығы бірдей жек көретін емес пе. Сондықтан да жеке бастарыңызға түскен ауыртпалықты ұмытып, өздеріңізді жалпы іске арнауға бет бұрыңыздар.

62. Сіздердің соғыс тым ұзаққа созылатыны жайындағы және дұшпанды жеңе алмаймыз-ау деген қауіптеріңізге келер болсақ, менің бұрын келтірген дәлелдерімнің өзі бұл тынышсыздануларыңыздың негізсіз екендігін көрсетеді. Соған қарамастан, тағы да бір айтқым келгені — бұрын-соңды сіздер көңіл аудармаған және де мен бұрынғы сөздерімде ауызға алмаған тағы бір басымдылығымызға, атап айтқанда, біздің державамыздың ересен қуаттылығын көрсеткім келеді. Қазір де мақтаншақ болып көрінбес үшін айтқым келмеп еді, бірақ та көңіл-күйлеріңіздің төмендеп, ешбір негізсіз бастарыңызды салбыратқандарыңызды көрмесем. (2) Расында, сіздер тек одақтастарыңызға ғана билік жүргізе аламыз деп ойлайсыздар, ал менің айтарым — жер бетінің екі бөлігіне де, адам аяғы тиген құрғақта және теңізде деп, оның біреуінде толық үстемдіктесіздер және қазіргі кемелеріңіз жүзіп жүрген жерлерде ғана емес, егер қаласаңыздар, барлық жерге үстемдік ете аласыздар. Ешкім де, ешбір патша да, ешбір халық сіздердің қуатты флоттарыңыздың теңізге шығуына дәл қазір кедергі жасай алмайды. (3) Сондықтан теңіздегі осындай қуаттылығымызды сақтап қалу сіздер үшін айырылу қиынға түскен жеке үйлеріңіз бен жерлеріңізден де аса қымбат болып табылады. Теңіздегі үстемдігімізді сақтау үшін осындай бір ұсақ-түйек бау-бақшалар мен бағалы заттарыңыздан айырылғандарыңызға өкінбегендеріңіз жөн. Егер де барлығымыз күш салып өзіміздің еркіндігімізді сақтап қалсақ, ол шыққан шығынымыздың орнын оңай толтырады, ал егер жат жерліктердің үстемдігіне ұшырасақ, қалған нәрселеріміздің өзінен де жұрдай боламыз. Біздің ата-бабаларымыздың біреудің мұрасынан емес, өз еңбектерінің күшімен құрған державасын сақтап, бізге қалдырғандай әрекеттерді ары жалғастырып, еш жағынан да олардан кем түспеуге тырысуымыз қажет. Талпыныс жасап жете алмағаннан гөрі, бар қуатыңды сақтап қала алмағандық масқара емес пе? Дұшпандарымызға тек қана көтеріңкі көңіл-күймен ғана емес, намысқа тырысып, жеккөрінішпен аттанған дұрыс. (4) Бетпақ даңғойлық қорқаққа да тән, егер де топастығына қарамастан бақыт қонса, ал кім тұмсығын көтере алады — тек өзінің моральдық ниетінің жоғары екендігіне сенгендер ғана, ал ондай сенім бізде бар. (5) Бұндай артықшылыққа деген мақтаныштан ержүректілік тіпті арта түседі, тіпті жеңіске деген мүмкіндіктің теңдей жағдайында да тығырыққа тірелген жағдайда көрініс беріп, үміт отын жағып қана қоймай, қолда бар мүмкіндіктерге жүгінуге, болашақтың шынайы бейнесін ашуға мүмкіндік береді.

63. Қаламыздың күш-қуатының арқасында ие болған атақ-даңқын мақтан тұтсаңыздар, сіздер әрине, егер де бұл атақ-даңқты құрметтесеңіздер ешбір ауыртпалықтан қорықпай, оны сақтап қалуға бар күш-жігерлеріңізді жұмсауға тиіссіздер. Еркіндіктің орнына құлдыққа түсу қаупі төніп тұр деп ойламаңыздар! Жоқ! Мәселе сіздердің үстемдікті жоғалтуларыңыз және оны жеккөретіндер тарапынан болған қатер жайында ғана емес. (2) Енді бұл үстемдіктен бас тарта да алмайсыздар, тіпті қазіргі жағдайда кімде-кім болмасын үрейлену нәтижесінде бұл бас тартуды бейбітшілік сүйгіш қайырымдылық есебінде көрсеткісі келсе де. Расында, сіздердің үстемдіктеріңіз тирандық секілді, оған ұмтылушылық әділетсіздік, ал бас тарту өте қауіпті. (3) Бұндай адамдар өзгелерді көндіріп оз ақыл-кеңестерімен қаланы кұртуы мүмкін, басқа жерде негізін қалап, өз мемлекетін құртқаны секілді. Шешімді әрекеттермен байланысы жоқ, бейбітшілік сүйгіш саясат аса қауіпті, бұл ұлы державаға еш пайда әкелмейді, тек бағынышты қала үшін құлдықта тыныш өмір сүруге ғана жарамды.

64. Мұндайлардың айтқанына ермеңдер және соғысу жайында бірігіп қабылдаған шешімдеріміз үшін маған ашуланбаңыздар, егер де жаулар біздің елімізге басып кіріп, күткендей әрекеттерге барса, сіздердің оларға бағынбауды қалағандарыңыздан. Содан кейін шынында аяқ астынан мына жұқпалы оба ауруы бұрқ етті және бұл барлық қасіреттің ішіндегі ең сұмдығы мен жалғызы, ол біздің есебімізді бұзды. Менің білетінім, әсіресе осы ауру сіздердің маған қарсы шығуларыңызға қатты әсер еткені. Бірақ бұл әділетсіздік, егер де кездейсоқ баққа қол жетсе, оны менің арқамда болды деп есептемейсіздер ғой. (2) Құдайдың басқа салғанын шыдамдылықпен, қайтарымы жоқ нәрседей қабылдау, ал соғыс ауыртпалығын ержүректілікпен қарсы алу керек. Афинада бұрын да осындай болған және қазір де бұл дәстүрді өзгертудің қажеті жоқ. (3) Есте ұстаңыздаршы, бүкіл әлемдік атақ-даңққа біздің қаламыз ешқашан ауыртпалықтар алдында тізе бүкпей, соғыста не адам жанын, не еңбектенуді де аямағандықтан ие болған, сондықтан да осы уақытқа дейін өз күш-қуатының шығар шыңында. Бұл атақ-даңқ жайындағы естелік ұрпақтар есінде мәңгілік сақталады, тіпті біз одан аздап ауытқысақ та, өйткені өмір ағымы осындай. Есте қалатын естелік — эллиндердің көптеген эллиндік қалаларының билеушілері болғандығымыз, қатыгез соғыс кезінде барлығы мен жекелеген қалалардың әрқайсысына қарсы тұра алғандығымыз, ал өзіміз тұрып жатқан қаланы ең мықты және дәулетті халге жеткізгеніміз. (4) Әрине, әлсіз адамдар бізді айыптар, ал кімде-кім әрекет етуге құлшынса, бізбен жарысқа түседі, егер оған қолы жетпесе, ол бізге қызғанышпен қарар. (5) Ал егер бізді дәл қазір жек көріп жатса, бұл басқаларға үстемдік етуге ұмтылғандардың барлығына тән нәрсе. Бірақ та жоғарғы мақсаттарға жету үшін өзіне жеккөрініш тудырса да, олар дұрыс істеуде. Расында, жеккөрініштілік тез ұмытылады, ал шалқыған байлық пен атақ-даңқ болашаққа мәңгілік естелік қалдыратыны сөзсіз. (6) Сіздердің естеріңізде ғой, болашақта не даңқ әкелетінін, ал ненің қазіргі кезде ұятқа қалдырмайтынын, сондықтан осы және басқа да мақсаттарға жетуге зор ұмтылыс жасаңыздар. Лакедемондықтармен ешбір келіссөздерге бармаңыздар және қазіргі бастарыңызға түскен жағдайды ауырсынатындарыңызды білдірмеңіздер. Расында, қасірет алдында рухымен мықты болып және іс жүзінде қарсы тура алса, ол қалалар ішіндегі ең даңқтысы ғана емес, адамдар арасында да ең бір күштісі болып табылады».

65. Міне, осындай сөздермен Перикл өзіне қарсы афиналықтарды жұбатып, қазіргі ауыр жағдайлары туралы ойларын сейілтіп, көңілдерін аулауға тырысты. (2) Саясатта афиналықтар оның ақыл-кеңесіне жүгінді, будан кейін лакедемондықтарға елшілер жіберуді тоқтатты және соғысты неғұрлым жандандыра түсті. Жеке өмірлерінде бірақ басқа түскен ауыртпалықты ауыр өткеріп жатты, қарапайым халық қолында бар аздаған бұрынғы табысының өзінен айырылды, ауқатты адамдар Аттикадағы керемет иеліктерінен, бүкіл үйлерінен және әсем жиһаздарынан айырылғанына қайғырып жүрді, ең бастысы, бейбіт өмірден ләззат алудың орнына соғысқа аттануға тура келген еді. (3) Афиналықтардың Периклға қарсы өкпе-реніштері, оны ақшалай айыппұлдармен жазалағанға дейін тыйылмады. Біраз уақыт өткен соң афиналықтар (тобыр әрқашан осылай істейтін) Периклды қайтадан стратегтікке сайлады және мемлекет басына қойды. Жекелеген азаматтар үйлері мен дүние-мүлкін жоғалтқанына біртіндеп көндіге бастады, ал Периклдің мемлекеттік қызметін неғұрлым тиімді деп есептеді. (5) Бейбіт уақыттағы қала басындағы Периклдің билігі кезінде ол ақылмен және әділетті басқарып, оның қауіпсіздігін нығайтты және оның кезінде қала өзінің күш-қуатының шыңына жеткен еді. Соғыс басталған кезде оның маңызы мен нәтижесін дұрыс бағалай білгендігі анық көрініс берді. (6) Соғыс басталғаннан кейін Перикл тағы да 2½ жыл өмір сүрді. Ал ол аяқталғаннан кейін афиналықтар оның соғыс барысы туралы есептері мен болжамдарының қаншама дұрыс екендіктеріне көздерін жеткізді. (7) Расында, ол афиналықтарға егер де дұшпандармен майдан алаңында соғысқа енбей, оның орнына теңіздегі күштерін нығайтуға күш салса және соғыс уақытында өз иеліктерін кеңейтуге ұмтылу арқылы өздерінің туған қаласын қатерге ұшыратпаса, жеңіске жетеді деп болжам айтқан еді. Афиналықтар оның қазасынан кейін барлық жағынан керісінше істерге көшті, тіпті соғысқа қатысы жоқ сияқты істерде де, олар қала мен одақтастарға зиянды жеке азаматтардың әрекетінен көрініс берген атаққұмарлық пен пайдакүнемдікке ұрындырған саясат жүргізді. Бұл әрекеттердегі жетістік аздаған адамдар үшін ғана пайдалы болды, ал олардың сәтсіздігі біздің қала мен соғыстың барысы үшін аса қатерлі болды. (8) Себебі мынада еді, Перикл өзінің ақыл-ойымен және сөзсіз сатылмайтындығымен азаматтардың шексіз құрметіне ие болған, азаматтардың еркіндігіне нұқсан келтірмей және халықтың көңіл-күйіне қарай ауытқымай басқарған еді. Билікке жету үшін арамза әрекеттерге жүгінбей, азаматтарға жағымпазданбай, керек жерінде өз беделіне жүгініп, оларға бірбеткейлікпен қарсы да келе алатын. Егер де афиналықтар мезгілсіз уақытта көзсіз әрекеттерге баруға ұмтылғанын көрсе, оларды өзінің сөзі арқылы сақ болуға сендіре алатын, ал егер олар жөнсіз сары уайымға салынса, оларға дем беріп, жігерлендіретін. Аталуы бойынша бұл — халық билігі, ал шын мәнінде басты (бірінші) азаматтың билігі еді. (10) Периклдан кейінгілердің ешқайсысы басқалардың ішінен мемлекеттік қайраткер деңгейіне көтеріле алмады, бірақ та әрқайсысы біріншілікке ұмтылып, бұл жолда халыққа жағымпазданудан, тіпті мемлекет мүддесін құрбандыққа шалудан да бас тартпады. (11) Осыдан көптеген қателіктер туындады (бұл әрине, осыншама қуатты және үлкен қалаға тән нәрсе) соның ішіндегі ең бір зоры - Сицилияға қарсы теңіз жорығы. Бұл жорықтың сәтсіздікке ұшырауы қарсыластарының күшін жете бағаламағанда ғана емес, оны жүзеге асыруға ұмтылған ел билеушілерінің кінәсі болды. Олар жорықтың сәтті болуын қамтамасыз етудің орнына халықты басқаруда және қаланың бірінші басшылығы үшін ұсақ-түйек кикілжіңдерге барып, соғысты селсоқ жүргізіп қана қоймай, өздерінің талас-тартыстарымен мемлекеттік істерді қожыратып алды. (12) Бірақ та афиналықтардың бүкіл қару жарағымен өз әскерінен және кемелерінің басым бөлігінен айырылған Сицилиялық апаттан кейін де және қала ішіндегі талас-тартыстың өршігеніне қарамастан, олар тағы да үш жылдай соғысты және бұл кезде тек өз дұшпандарымен ғана емес, Сицилиядан көмекке аттандырғандармен және бөлініп кеткен бұрынғы одақтастарымен, тіпті ең соңында пелопоннестіктерге қосылып оларды жаңа кемелер жасау үшін ақшамен қамтамасыз еткен, парсы патшасының баласы Кирге де қарсы соғысты. Ішкі талас-тартыстар нәтижесінде әбден әлсірегенде ғана афиналықтар жеңілгенін мойындады. (13) Міне, осылайша, Афинаға жалғыз пелопоннестіктермен соғысқанда жеңіске жете алады деген Периклдің көрегендігі шындыққа жанасымды екендігі айқындалды.

66. Дәл осы жаз айларында лакедемондықтар өз одақтастарымен бірігіп 100 кемемен Элидаға қарсы жатқан Закинф аралына (Закинф тұрғындары — Пелопоннестен шыққан ахейлік колонистер сол кезде афиналықтардың одақтастары еді) аттанды. Лакедемондықтар бортындағы 1000 гоплиттермен спарталық Кнемнің басшылығымен теңізге шықты. Сол жерде кемеден түсіп, елдің басым бөлігін тонауға ұшыратты. Закинф тұрғындары берілмегендіктен, лакедемондықтар үйлеріне қайтып кетті.

101. Сол аралықта Ситалк соғысқа әкелген, таласты мәселелер бойынша Пердиккамен келіссөз жүргізуге кірісіп кетті. Афина эскадрасы көмекке келмеді, өйткені афиналықтар Ситалктің жорыққа аттанатынына сенген жоқ, сондықтан оған сый-сияпатпен елшілер жіберумен шектелді. Афиналықтарды құр босқа күтуден жалыққан Ситалк әскерінің бір бөлігін халкидиялықтар мен боттилерге жіберіп, оларды қамалға тығылуға мәжбүр етіп, егістіктерін тонауға кірісті. (2) Ситалк өз әскерлерімен осы жерлерде лагерь құрып тұрған кезде, оңтүстікке қарай әріректе тұрған фессалиялықтар мен магнеттер және фессалиялықтарға бағынышты басқа тайпалар мен Фермопилге дейінгі барлық эллиндер Ситалк оларға қарсы аттанады деген қорқыныштан, қауіпсіздік шараларын жасай бастады. (3) Сонымен қатар Стриманның ар жағында солтүстіктегі жазықтықта өмір сүретін барлық тәуелсіз фракиялық тайпалар — панэи, одомантар, дройлар және дерсейлер де қатты үрейленген еді. (4) Тіпті афиналықтарға жаулық пиғылдағы эллиндер арасында да Ситалктің әрекеттері қобалжу туғызды және патшаның, одақтық келісім негізінде афиналықтардың айдап салуымен өз әскерімен бұларға қарсы аттануынан қауіптенді. (5) Ситалк бірақ та Халкидика, Боттика және Македонияда қалып, бұл жерлерді тонауға ұшыратты. Соған қарамастан патша өз мақсатына жете алмады (басқыншылығының себебі болып табылатын), ал оның әскері азық-түлік жетіспеушілігі мен қыстың суығынан азап шекті. Сол кезде өзінің жиені Спарадак ұлы Севфтің (өзінен кейінгі неғұрлым ықпалды адамның бірі) ақылына ілесіп, Ситалк бірден шегіну жөнінде шешім қабылдады. Ал Севфті Перикка өз жағына құпия түрде тартып, оған әйелдікке қарындасын және оның артынан жасау беруді уәде етті. (6) Сонымен, Ситалк өзін көндіруге бағынды және елде жалпы 30 күндей (соның 8 күнін халкидиялықтарда өткізген) болып, асығыс түрде үйіне оралды. Пердикка кейіннен өз уәдесінде тұрып, Севфке әйелдікке қарындасы Стратониканы берді. Ситалктің жорығы, міне, осылай аяқталды.

102. Сол жылғы қыста, пелопоннестік флот тарқатылған соң, афиналықтар Навпакта Формионның басшылығымен теңіз жорығына шықты. Жағалауды жағалай жүзе жүріп, Астакта түсті және одан әрі Акарнанияға ішкерілеп өздерінің кемеден түсірілген 400 гоплиттерімен және мессендік 400 гоплиттермен жүріп берді. Страта, Коронт және басқа да жерлерден афиналықтар өздеріне сенімсіз деген адамдарды қуып шықты. Содан кейін Коронтыға Феолит ұлы Кинетті кайтарды және қайтадан өз кемелеріне оралды. (2) Расында, афиналықтарға ежелден жау пиғылдағы Акарнаниядағы жалғыз қала — Эниадаға қыс айында жорық жасау мүмкін емес еді. Шындығында, Пинда тауынан бастау алатын Ахелой өзені долоптар, агреелер және амфилохтар елі арқылы ағып және акарнан жазығымен Эниадқа таман жерде теңізге құяды, содан қаланың айналасында көл түзейді. Қыс кезіндегі өзеннің тасуы қалаға жорықты қиындатады. (З)Эхинадалық деп аталатын көптеген аралдар Эниадқа қарама-қарсы тікелей Ахелой өзені сағасы алдында орналасқандығы тағы бар. Ахелой үлкен өзен болғандықтан осы жерде тұрақты түрде су тасқынына ұшырап, ағысымен әртүрлі шөгінділердің үймеленуі нәтижесінде аз уақытқа болса да аралдардың арасын жалғап жібереді. Шындығында, бұл өзен кең, суы мол және шөгінділері бар. Аралдар бір-біріне тығыз орналасқан және өзендегі ағынмен келген шөгінділердің өтуіне кедергі жасап, суда тарап кетуіне жол бермейді. Орналасулары қалай болса солай, сондықтан аралдар өзеннің теңізге түзу өтуіне кедергі жасайды. Бір айтатыны — бұл аралдар кішігірім және ешкім мекендемеген. (4) Аңыздағы айтылуы бойынша, сәуегейдің болжауына жүгінген Апллон Амфиарай ұлы Алкмеонға, шешесін өлтірген соң жер кезіп кеткенінде, осы жерге тығылуды бұйырған еді. Осыған байланысты сәуегей Алкмеонды сақтандырды, егер де ол анасын өлтірмей тұрғанда құрғақ болмаған жерді және күн сәулесі түспеген жерді таба алмаса, өйткені басқа жердің бәрі оның зұлымдығынан қорланған, онда ол ешқашан сұмдық елестен құтыла алмайды деді. Алкмеон ұзақ уақыт бойы не істерін білмеді делінеді аңызда. Ақыр соңында, Ахелой сағасындағы осы үйінділерді байқайды, шешесін өлтіргеннен бері қаңғуынан кейін мекендеу үшін жеткілікті жерлердің түзілгеніне көзі жетеді. Міне, осылайша ол Эниад жеріне орналасып, оның билеушісі болды. Кейіннен елдің аты оның ұлы Акарнан есімімен атала бастады. Міне, Алкмеон жайында бізге жеткен аңыз осындай еді.

103. Афиналықтар Формионның басшылығымен Акарнаниядан кері Навпактқа қарай жүзіп, көктемнің басында Афинаға қайтып оралды. Олар өздерімен бірге теңіз шайқасында қолға түскен тұтқындар мен дұшпандардың кемелерін алып жүрді. Тұтқындарды басқа-бас ретінде айырбастады. Қыс міне, осылайша аяқталды, сонымен бірге Фукидид сипаттаған соғыстың үшінші жылы да.





СТРАБОН

Белгілі грек географы Страбон шамамен б.д.д. 64/63 жылы дүниеге келіп, б.д. 23/24 жылға таман қаза болған. Ол өмір сүрген кезеңде Рим империясы құрылды және эллиндік дәуірдің (Страбонның көз алдында б.д.д. 30 ж. соңғы эллиндік египеттегі Птоломейлер патшалығы құлаған еді) аяқталуы орын алған еді.

Страбон грек тұрғындары басым болған ірі эллиндік орталық Понттағы Амасиден шыққан. Оның отбасы понтий патшаларында ірі қызметтерді иемденген болатын. Страбонның арғы атасы Митриад Евпатордың қолбасшысы (taktikos) болса, келесі бір туысы — Коммагенде жоғарғы абыз қызметін атқарып, патшадан кейінгі екінші орындағы адам болған. Страбонның атасы римдіктер жағына шыққанымен, Лукулл уәде берген сый-сияпатқа ие болмады, себебі сенат Помпейдің қысымымен Лукуллдың Азиядағы жарлығын бекітпей қойды.

Географтың отбасы римдік бағытты ұстана отырып, өздерінің дәулетін сақтап қалды және провинция мен Римнің өзіндегі ауқатты римдіктер арасында ықпалға ие болды.

Әкесі болашақ географты ерте жасынан-ақ Меандрдағы Нисаға риторика мен грамматикадан Помпейдің ұлдарының тәрбиешісі және Посидонидің туысы Нисалық Аристодемнен дәріс тыңдауға жібереді. Жас кезінен бастап-ақ Страбон көптеген елдерді аралап, тыңғылықты түрде бақылау жүргізіп, байқағандарын көңілге түюмен болды. Ол, мысалы, Нисада, Катондық Команда, Таврдағы Пирана өзені шатқалын аралап, одан кейін Тралла, Гиераполь жэне Эфесте болды.

Жасы толысқан шақта да Страбон Посидоний мен Полибий үлгісімен ұзақ саяхатқа шыққаны жайында зор мақтанышпен жазады.

Страбон өмірінің соңын қайда өткізгені белгісіз, біреулер Римде тұрды десе, қайбірі шығыста тұрған деседі. Страбон әбден қартайып, шамамен б.д. 23/24 ж. қаза болды.

Страбонның алғашқы шығармасы — бізге келіп жетпеген «Тарихи жазбалары», ол Полибийдің «Тарихының» жалғасы ретінде ойластырылған еді. «Жазбалар» Карфаген мен Коринфтің талқандалу оқиғаларынан басталып, Акциум түбіндегі шайқасқа (б.д.д. 31 ж.) дейінді қамтыған. «Тарихи жазбалардың» жалғасы «География» немесе «Географиялық жазбалар», ол б.д.д. 7 ж. шамасында, автордың 70 жасқа келген шағында аяқталған. Страбонның еңбегі, сірә, автордың соңғы түзетулерінсіз, ол қаза болғаннан кейін жарық көрген.

Өзінің «Тарихи жазбаларын» Страбон «Географиясында» пайдаланған, бірақ та кейбір ескертпелерінен байқалатыны — оның қайталамауға тырысқандығы.

«Географияда» жеке елдерді сипаттау Ибериядан (Испания) басталады.

Ежелгі географтарға қандай болмасын елдерді картасыз сипаттауға тура келген. Сипатталған елдің көрнекілік және қарапайым түсінігін беру үшін қандай бір геометриялық бейнелер мен дәл келетін нақты заттар, мысалы, Пелопоннестің қалпы — платон жапырағына, ал Иберия — бұқа терісіне ұқсаттырылатын.

Иберияны сипаттауда Гадрада (Годес) өмір сүрген Посидонидің мәліметтерін пайдаланған, содан кейін Полибийден үзінді келтіреді және латын авторлары — Тонусия және белгісіз біреулеріне жүгініп, Артемидар және Тимосфенге сілтеме жасайды. Италияға арналған V және VI кітаптардың дерек көзі Полибий, белгісіз Харограф пен Артемидор (жағалау жайында) шығармаларынан алынған. Кейбір үзінділер анналистерден (жылнамашылар) Тимей мен Посидонидан алынса, Рим және мүмкін Кампанияны Страбон өзінің жеке байқаулары нәтижесімен сипаттаған.

Эллада және жартылай Кіші Азия туралы кітаптары негізінен Гомерлік географияға арналған (Гомердің берген түсініктемелерінде). Осы кітаптағы жазылу тәсілі басқа елдер туралы жазылу тәсілінен мүлдем өзгеше. Страбон бұл жерде өзіне дейінгі деректерге жүгінеді (Деметрий, Скепский, Аполлодор және Артемидор). Мазмұнының бірлігі және тұтастығы таңдап алған дерекке байланысты. Мысалы, Артемидор бойынша Гомерде айтылған белгісіз жерлерге кең түрде сипаттама берілсе, тарихта аты шыққан аймақтар мен қалаларға (Аттика, Афина) тіпті бір-екі жол ғана арнаған. Гректердің римдіктер билігіндегі қазіргі жағдайы Страбонды тіпті қызықтырмаған. Гректердің бүгінінен бас тартып, керісінше, ерлікке толы өткеніне деген қызығушылық географ үшін тек мектеп оқулығы деңгейіндегі Эллададағы «Ерте заман мұражайы» естеліктері ретінде қымбат.

Трояда және Эолии облысын сипаттауда алғашқы кезде Деметрий Скепский мен Гегесианакстің (жергілікті тұрғын әрі куәгер ретінде көз көрген), одан кейін Эфор мен Периклдің бір белгісіз авторының жазбалары дерек көзі болып табылады.

Киммерийлік Боспор пен Понт ежелгі понтилік Периклдің (Қара теңіздің солтүстік жағалауы), Феофан Митиленскийдің «Понтидің әсері» және Амистік Митридат-Гипсикрат тарихшылар мен Скепсистік Метродордың (тарихи мәліметтер) шығармаларының негізінде жазылған.

Страбон Гиркания және Бактрия туралы жазғанда толығымен Аполлодор Артемитскийдің, сондай-ақ Александрдың Кирсил, Медидің XI; Аристобулдің; Тимагеннің және Патроклдің еңбектерінің материалдарын пайдаланған.

Кавказ жағалаулары мен оның халқын қаз-қалпында бейнелеуде Страбон Феофан Митленскийге қарыздар, себебі Закавказье мен Армения туралы жазбалар Феофан Митленский (Страбон оған аса сенім көрсеткен) мен Парфия жорығында Антонийдің серігі болған Деллийге тиесілі болатын. Колхидадағы амазонкалар туралы Гипсикрат пен Метродор әйгілі әңгімелерін жазған.

Географ Кіші Азияны сипаттауда үлкен саяси тәуелсіздік танытып, қоғамдағы көп жағдайды көз көрген куәгер ретінде суреттейді. Ал жеке өзіндік бақылаулары мен мәліметі аздық етсе, Артемидор, Аполлодордың еңбектерінен үзінді (цитата) келтіреді. Ол Кіші Азия тайпалары мен халықтарына ерекше ықылас танытады, Мисия мен Фригия туралы жан-жақты баяндайды, елдің жер көлемін Герадот пен Эратосфеннің мәліметі негізінде анықтайды. Страбон Индия туралы жазғанда осы ел туралы көптеген қарама-қарсылықты деректерге тап болды. Ол Үндістан туралы көпестер мен теңіз жүзушілерінің мәліметтерінен бас тартып, еңбегінің негізіне Эратосфеннің әңгімесін, одан кейін Патрокл, Ктесий, Аристобул, Онесикрит, Неарх, Мегасфен, Артемидор, Деимахтың мәліметтері (Артемидор деректеріне Николай Дамасскийдің мәліметтері қоса берілген) алынған. Алайда Страбон Үндістан туралы аңыздардың барлығын жалғандық ретінде есептеді, әсіресе Деимахты, сонда да болса олардың мәліметтерін пайдаланады және де бұл жазушылардың көпшілігін Страбон Эратосфен мен Посидоний арқылы біледі. Алдыңғы Азия туралы мәліметтер төрт бөлікке бөлінеді: 1) Александрдың әрекеттері, мұнда Александрлық жорыққа қатысушылармен Эратосфен туралы деректер. 2) Посидонидің «Тарихынан» тарихи үзінділер (Сарпедонмен шайқас, Трифон көтерілісі т.б.) алынған. Помпей тарихы және Иерусалимді басып алу. 3) Феофан Митиленскийдің «Помпейдің әрекеттері» Помпейдің тарихы мен Иерусалимді басып алу өзара толықтырылған. 4) «Қазіргі заманғы оқиғалар» (римляндармен қарым-қатынас және Элий Галлдың жорығы) Элий Галлдың жеке әңгімелерінен алынған. Онда посидониялық Моисейдің саяхаты ерекше орын алған. Египет пен Ливия туралы жазба да бірнеше бөлікке бөлінеді. Әрбір бөлім өзіне тән ерекше мақсатқа ие, сонымен қатар әрқайсысы әртүрлі деректерге негізделген. Ніл бойындағы ел географқа етене таныс болған, сондықтан Александрия туралы зор қанағатпен жазады. Страбон Египетке келгенде ғылыми әдебиеттермен таныс, ғылыми дайындығы толықсыған азамат болатын. Оның Ніл бойы саяхатының есебі Элий Галлға қарағанда нақтылығымен, әрі маңыздылығымен ерекшеленеді. XVII кітаптың басты дерегі — Артемидордың (өзен бойын суреттеу үшін), Танусий мен Аристобулдың (тарихи үзінділер) мәліметтері. Эфиопиялық Петроний жорығы жорыққа қатысушылардың өз аузынан жазып алған (мүмкін, Петронийдің болар). Карфагеннің күш-қуатын бейнелеуде мәлімет Полибийден алынған. Страбон қорытындысында кітап мазмұнына қатыссыз Рим империясына қысқаша шолу жасайды.

«Географияның» дерек көздеріне және оны пайдалану әдістеріне шолу жасау Страбонның жоғарыда аталған жазушылардың еңбектерін талдай, салыстырып, жиі пайдаланатындығын байқатады. Гомер Страбон үшін тарихи оқиғалардың дерек көзі болып табылмайды, бар болғаны «ежелгі кезеңнің» нысаны ғана. Ғылыми география саласында Страбон Посидонидың хабарлаған мәліметі шеңберінен шықпайды.

Негізгі географиялық «енгізулерді» Страбон өзіне дейінгілерден (Эратосфен, Гиппарх, Посидонийден) алады. Осылайша, жердің шар тәрізді екендігін және ғаламның ортасында орналасқанын, жер шарының 5 белдеуге бөлінетінін және шеңбер бойынша (экватор, эклиптика немесе зодиак және солтүстік шар) аспан денелерінің әсерінен қозғалысқа келетінін мойындайды. Адамдар мекендеген бөлігі (географ соны ғана қарастырады) немесе ойкумен үш материктен құралып, жер шарының бір бөлігін ғана құрайды және ендігінде екі параллельмен және белдігінде екі меридианмен шектеледі. Формасына қарай ойкумен — төртбұрышты (немесе «хламид»), шекаралары солтүстік жарты шардың төменгі белдеуімен сәйкес. Әрбір үлкен шеңбердің 60 бөлікке бөлінуін қабылдай отырып (әр бөлігі 4200 стадияға тең, яғни градус 700 стадияға тең) Страбон (Эратосфеннен кейін) ойкуменнің неғұрлым ұзындығы — 70000 стадия (жер шары аумағының ⅓ деп есептейді. Жер аумағының қалған ⅔ кеңістігінде, басқа жарты шарында Страбон (Посидоний бойынша) екі немесе одан да көп ойкумен болуы мүмкін дейді. Бұл ойкумдерде адамдардың басқа нәсілдері мекендеген, географ олармен таныс емес.

Біздің ойкуменіміздің солтүстік бөлігі неғұрлым тарлау, ал өзі оңтүстікке қарай созылған. Солтүстік шегі Борисфен (Днепр) сағасынан бастап 4000 стадияға параллель бойынша Иернаның (Ирландия) солтүстігіне таман жайылып жатыр. Мекенделген аймақтың Оңтүстік шегі Египеттегі Сиенадан шамамен 8000 стадияда өтіп, параллель бойынша автомолдар ауданы арқылы және корица елдерімен эквадордан 8800стадияда. Ойкуменнің шығыс бөлігін Жерорта теңізінен бастап Шығыс мұхитына дейін созылған Тавр тау жоталары бөліп жатыр. Ойкумен әлемдік мұхиттағы арал секілді, оның бұғаздары болып Каспий теңізі, Парсы және Араб бұғаздары табылды.

Географ ретінде Страбон тіпті баршаға белгілі Европа мен Жерорта теңізі бассейінінің мөлшерін дәл анықтауда Эротосфеннен қалып кетеді. Мысалы, біздің географ Полибийге ілесіп, Фуланың және солтүстік шеңбердегі мекенделген басқа жерлердің бар екендігі жайындағы Пифейдің мәліметін жоққа шығарады және Иернаны (Ирландияны) мекенделген жерлердің солтүстіктегі ең соңғы шегі дейді. Ары қарай, Эратосфеннің берген мәліметін, Массалии (Марсель) ендеуін оның шындық орнынан неғұрлым оңтүстікке таман жылжытады (яғни, Византиядан неғұрлым оңтүстікке). Өзінің осы қателігіне Страбон қосымша жалған түсінікті, Африканың солтүстік жағалауының түзу сызық құратындығын қосады. Міне, осыдан барып, Страбондағы Европа мен Жерорта теңізі бассейінінің картасы бұрмаланған түрде көрінеді.

Жеке елдерді сипаттау үшін өзінің бақылаулары мен жазба деректер материалдарын географ, өз еңбегін қатысушылардың ауызша мәліметтерімен, естіген-білгендер мен өсектермен толықтырып, өзінің сипаттамасын неғұрлым толық деп есептейді. Ол мақтанышпен былай дейді: «Географтар ішінде мен секілді қаншама жерлерді аралап шыққандар табыла қоймас... Соған қарамастан, солар сияқты, мәліметтің басым бөлігін мен де ұзынқұлақ арқылы алдым».

Страбонның саяси және «ұлттық» ұстанымы айқын көрініс береді. Мысалы, «варварлық тайпалар оны тіпті қызықтырмайды», бірақ үнділіктер мен египеттіктер жайлы құрметпен айтады. Гректердің мәдени артықшылығын сезіне отырып, римдіктерге қарағанда грек жазушыларын артық көреді. «Географияның» рим билеушілері үшін анықтама ретінде қызмет етуге тиісті болғандығынан (ең ақырында императорға арналған), Страбон өз заманына қатысты нәрсенің бәрінде, қоғамдық көзқарастарды бетке ұстаған. Ол провинциялық әкімшілікке өз жағынан кейбір сын айтуға жол бере отырып, ал Август жайында құрметпен, бірақ асыра мақтаусыз айта отырып, оның атақ-даңқын — clementia және liberalitas асыра мадақтайды. Еңбегінің соңында (ең көрнекті жерінде) ол тағы да принцепстің тұлғасын алға тартып, оның билігінің конституциялық негізін атап көрсетеді.

Страбонды бағалаудағы батыс европалық ғалымдардың тым қатал пікірі әділетті емес, өйткені Страбон ең алдымен өзіне дейінгі ұлы тұлғалар — Эратосфен, Гиппарх және Посидониймен салыстырылады, ал бұл салыстыру әрқашан да біздің авторымыз үшін тиімді бола бермейді. Сол дәуірдің жазушы-тарихшыларымен, мысалы, Галикарнасстық Дионисимен және Диодормен қатар қойғанда Страбонның тұлғасы неғұрлым өсе түседі.

Географтың өшпес құндылықтары — Эратосфеннің, Гиппарх пен Посидонийдің ұлы жүйелері жайында хабарлағаны ғана емес, егер де ол болмаса, біз үшін белгісіз болып қалатын түгелдей бір әлемді ашқандығында.

СТРАБОН

ГЕОГРАФИЯ

1 — кітап

I

1. Қазір мен айналыспақ болған география ғылымы, сол сияқты басқа да түрлі ғылымдар философтың жұмысының шеңберіне кіреді деп есептеймін. Біздің бұл көзқарасымыз дұрыс, әрі көптеген негіздер бойынша түсінікті де. Себебі, ғылымға алғаш батыл қадам жасағандар, Эратосфен айтқандай, милеттік Гомер, Анаксимандр, Гекатей және олардың отандастары, сосын Демокрит, Евдокс, Дикеарх, Эфор және де тағы да басқа олардың замандастары белгілі дәрежеде философ болған. Сондай-ақ олардың ізбасарлары Эратосфен, Полибий, Посидоний да философ болды. Бір жағынан тек мықты білімділіктің өзі ғана географиямен айналысуға мүмкіндік береді; бұл оқиғалар өрбуін діни және адами көзқарастар тұрғысынан қарастыратын және ол білімді беретін философияны меңгерген адамға ғана тән.

Географиядан келер пайда ұшан-теңіз, ол мемлекеттік адамдар немесе билеушілердің іс-әрекеті қызметі үшін ғана емес, сонымен қатар әртүрлі елдерде кездестіруге болатын аспан, жердегі және теңіздегі құбылыстар, жануарлар және өсімдіктер т.б. туралы ғылымға да берері мол.

Географияның пайдалылығы — географты өзінің өмірін тіршілік ету өнеріне, яғни бақытты болуға арнаған философ-адам ретінде қарастыруы.

7 — кітап

III

6. Тіпті мұндай қиындықтар шын мәнінде Гомер мәтінінде келтірілген мисийлықтар мен «гиппемолгалардың таңғажайып ерлері» жайында туындайды, бірақ та Аполлодордың «Кемелер туралы» деген 2-ші кітабының алғы сөзіндегі айтқанын ешқандай да қабылдауға болмайды. Өйткені ол Эратосфеннің пікірін «Гомер және басқа да ежелгі жазушылар барлық грек елдерін білгендерімен, алыс жерлер туралы мүлдем білмейтіндіктерін көрсетеді, себебі құрғақта саяхат жасау тәжірибесі жоқ және теңізде жүзуден мақұрым еді» дегенін мақұлдайды. Осыған сәйкес Аполлодордың айтатыны — Гомер Авилиданы «тасты» деп (шынында сондай), Этеонды «орманды-жоталы», Фисбуды «көгершіндердің сүйкімді мекені» және Галиартты «шөбі шүйгін шабындық» дейді, бірақ не Гомер, не басқа жазушылар, оның сөзіне қарағанда, алыстағы елдерді білмеген. Қалай болмасын, — дейді ол, — 40 астам өзендердің Понтқа құйылатынына қарамастан, Гомер солардың ішінде аса белгілерінің ешқайсысын, мысалы Истр, Танаис, Борисфен, Гипанис, Фасис, Фермодонт және Галис туралы тіпті атамайды. Сонымен қатар, скифтер туралы жақ ашпайды, оның орнына қайдағы бір «гиппемолглердің таңғажайып ерлері», «галактофагтар» және «абилер» жайында сөз толғайды. Елдің ішіндегі пафлагондықтар туралы, осы ауданды құрғақ жолмен келіп көргендердің мәліметі негізінде баяндаған, ал жағалаулар оған таныс емес. Бұл, әрине, қалыпты жағдай, өйткені сол кезде теңізде жүзу мүмкін емес еді және қысқы дауылдар мен айналадағы тайпалардың тағылығынан, әсіресе жат жерліктерді құрбандыққа шалып етін жеген, ал бас сүйегінен тостаған жасаған скифтерге байланысты «Аксинский» («қонақжай емес») деп аталған. Кейіннен, ионийлықтардың жағалауда қала салғанынан кейін, теңіз «Евксинский» («қонақжай») деп аталды. Осы секілді Гомер Египет пен Ливияға катысты мәліметтермен таныс емес, мысалы, Нілдің тасуы, теңіздің шайындылары туралы еш жерде айтпайды, сонымен катар ақын Қызыл және Египет теңізі арасындағы мойнақ жайында, не Араб елі, не Эфиопия, не теңіз туралы айтпайды. Сондықтан философ Зенонмен келісуге тура келеді, ол былай деп оқуды ұсынады:

Қап-қара эфиоптарға ендім, сидондар, арабтарда қонақта болдым

(Одиссея IV. 84).

Гомердің білместігі таңқаларлық емес, өйткені кейінгі жазбашылар да көп нәрсені білмейтін және ойдан шығарылғандарды әңгімелейтін. Мысалы, Гесиод «Жартылай ит сияқты адамдар», «қазанбастар» және «ергежейлер» туралы айтады; Алкман — «аяқтары жарғақ адамдар» туралы; Эсхил — «ит бастылар», «кеудесінде көзі бар адамдар», «жалғыз көзділер» («Прометейде» айтылғандай) және көптеген ертегілік нәрселер туралы айтады. Бұл ақындардан Алоллодор тарихшыларға қарай көшеді, олар «Рипей таулары», Горгон мен Гесперид мекені «Огий тауы» туралы баяндайды; Феопомпта — «Меропий елі», Гекатейдің «Киммерий қаласы», Евтемердегі «Панхейлік елдер», Аристотельдегі «өзендердегі құмнан пайда болып, жаңбырдан ыдырап кететін тастары», Аполлодор ары қарай сөзін жалғастырып, Ливияда «Диониси қаласы» бар, оған бір адам екі рет кіре алмайды (екінші рет таба алмайды) дейді. Ол сонымен қатар Гомердін Одиссейінің сапарнамасын Сицилия аймақтарына жатқызатындарды айыптайды. Егер мүмкін болса, Одиссейдің сапарнамасы сол жерде өтті дегенді дұрыс десек, бірақ ақын оған аңыздық сипат беру үшін мұхиттың ар жағына апарған. Егер мұны, — деп қосады Аполлодор, — басқа жазбашылар үшін кешірім жасасақ, Каллимах үшін, филологиялық білімі болғандықтан, ешқашан, — дейді. Каллимах Говд дегеніміз — бұл «Калипсо аралы», ал Коркида — «Схерия» дегенді растайды. Басқаларын Аполлодор Итакадағы — «Герен», «Акакесия», «Дем», Пелиондағы — «Пелефрония» және Афинадағы «Главкопияға» қатысты ойдан шығарғандары үшін күстаналайды. Аполлодор ақыр соңында, осы ескертулеріне Эратосфеннен алған менің байқағанымдай қателігі бар бірнеше ұсақ-түйекті қосады, әрине Аполлодор мен Эратосфеннің ежелгі жазбашыларға қарағанда кейінгі жазбашылар көп біледі деген пікірімен келісуге болады. Бірақ та олар өз сын-ескертпелерінде, әсіресе Гомерге катысты, шектен шығып кеткен, олар ақынды өздері білмейтін нәрселер бойынша айыптайды, міне, сондықтан менің ойымша оларға ескерту жасау әділетті болар еді.

Бұл мәселе бойынша айтуға қажетті деп тапқанымызды жеке елдерді, сонымен қатар жалпы сипаттауымызда еске саламыз.

7. Мен осыған дейін фракиялықтар туралы айттым және [ескерттім]

Мисяндар қол ұрысының жауынгерлері және

гиппемолгілердің керемет ерлері,

Галактофагтар мен абилер, адамдар ішіндегі ең әділеттілері,

(Иллиада XIII, 5-6)

осылайша, өз сипаттамаларымды Посидоний, Алоллодор мен Эратосфен мәліметтерімен салыстырғым келді. Біздің қосатынымыз — олардың келтірген пікірлері өздері ұсынған ережелерге қайшы келіп жатқандығы. Мысалы, олар өз алдына Грециядан алыстағы елдер жайындағы мәліметтерді кейінгі жазушылардың ежелгілерге қарағанда көп білгендігін көрсетуді қойғандығы. Бірақ та олар, керісінше, алыс елдер ғана емес, Грецияның өз аймақтарына да қатысты бұлай еместігін дәлелдеді. Соған қарамастан, мен айтқандай, басқаның бәрін жинастырып қойып, бір нәрсені қарастырайық: Эратосфен және Аполлодордың пікірі бойынша, Гомер білмегендіктен скифтерге және олардың жат жерліктерге деген қатыгездігіне (құрбандыққа шалып, етін жеп, бас сүйегін тостаған жасаған), соларға катысты Понтты — «Аксинский» (қонақжай емес) деп аталғанына тоқталмаған, бірақ ақын қайдағы біреулерді ойдан шығарған:

....гиппемолгілердің керемет ерлері,

Галактофагтар мен абилер, адамдар ішіндегі ең әділеттілері,

(Иллиада XIII, 5-6)

бұндай халық әлемнің еш жерінде жоқ. Ежелгі жазушылар Понтты қалайша «Аксинский» деп атаған, егер де ол жердегі тұрғындардың жабайылығы және солар жайында, нағыз қатыгез халық ретінде білмесе? Ал бұлар — шынында, скифтер болды. Мисийлық, фракиялық және геттардан әрірек өмір сүрген тайпалар ше? Бұлар — гиппемолгілер (бие сауушылар), галактофагтер (ашыган сүт (қымыз) ішетіндер) және абийлер (кедейлер, тіршілік құралдарынан жұрдай). Бірақ, сонымен катар қазір «күркелерді мекендейтіндер» және «көшпенділер», мал бағумен және сүт ішумен, ірімшік (сыр) және ең бастысы қымыздан ірімшік (сыр) жасаумен айналысатындар да бар; олар қор жинауды және сауда жасауды білмейді, тек затты затқа айырбастаудан басқа. Қалайша Гомер скифтерді білмейді, егер ол қайсібір «гиппемолгілер мен галактофтар» туралы айтып отырса? Шындығында, ақынның замандастары скифтерді гиппемолгілер деген емес пе және бұған Этатосфенде келтірілген Гесиод сөзі куәгер:

«Эфиоптар, ликурлар және скиф — гиппемолгілер»

Таңданатын несі бар, егер Гомер бізде келісім кезінде жиі кездесетін алдап-арбауға керісінше, өмірлерінде ақша табу мен келісімдерді сирек көретін және қылыш пен ішетін кесесінен басқасын ортақ пайдаланатындарды (қауымдарды) «әділетті» және «керемет ерлер» деп атаса, әсіресе Платондық үлгіде ортақ әйелдері мен балалары болса. Эсхил да скифтер туралы айтқанда, Гомермен толығымен келіседі:

Қымыздан ірімшік асайтын, скифтер әділетті

Бұл пікір гректер арасында қазір де үстемдік етеді. Шынында да біз скифтерді ең ақкөңіл, айлакерліктен неғұрлым алыстау, сонымен қатар неғұрлым үнемшіл және бізге қарағанда неғұрлым тәуелсіз деп есептейміз. Жалпы айтқанда, бізде қабылданған өмір сүру тәсілі түгелдей дерлік барлық халықтардың мінез-құлқын бұзды, олардың арасында сән-салтанатқа және ләззат алуға деген сүйіспеншілікті енгізе отырып, осындай құмартушылықты қанағаттандыру үшін арамза істер және олардың қаптаған қанағатсыздық көрінісін тудырды.

Міне, осындай мінез-құлықтың бұзылуы тіпті жабайы (варвар) тайпаларда, әсіресе «көшпенділерде» де көрініс берді. Шындығында, олардың теңізбен таныстығынан кейін, өнегелік жағынан жаман болып қана қоймай (олар теңіз қарақшылығына және жат жерліктерді өлтіруге кірісті), сонымен бірге көптеген тайпалармен жақындасуы олардың сән-салтанат пен алыпсатарлықты қабылдауына алып келді.

Бұл, шындығында, мінездерінің жұмсаруына әсер етеді, бірақ та олардың бұзылуына, шыншылдықтың айлакерлікпен алмасуына алып келіп, жаңа ғана мен айтқандай болады.

8. Бірақ скифтерді біздің заманымыздан бұрын және әсіресе Гомердің замандастарымен қатар өмір сүргендер шынымен болған және гректер оларды Гомер сипаттағандай деп есептеген. Міне қараңыз, Геродот Дарий жорық жасаған скиф патшасы жайында және осы патшаның Дарийге айт деген бұйрығы жайында не айтады? Сонымен қатар қараңыз, Левкон әулетінің боспор патшалары жайында Хрисип не айтады? Мұндай бірбеткейлік мен айтып отырған, үнділіктерде, вавилондықтарда, парсылардың хабарламалары мен египеттіктердің ертедегі нақылдарында жеткілікті. Міне, сондықтан осындай қасиеттегі Анахарсис, Абарис және басқа да адамдар гректердің зор құрметіне ие болған, өйткені олар өзінің мінездерінің қарапайымдылығын, жайлылығын және халқының әділеттілігін қабылдағандығын көрсете алды. Бірақ ежелгілер туралы айтып керегі не? Филипптің ұлы — Александр Гемның ар жағындағы фракиялықтарға қарсы жорыққа шықты; Истраға дейін созылып жатқан трибаллдар еліне басып кірді және ондағы Певкі аралына дейін, одан кейін Истра облысының ар жағындағы геттер жеріне және бір айтатыны, аралға қарай келіп түседі, бірақ аралға қайықтардың жетіспеушілігі себепті және сол жаққа қашып барған трибаллдар патшасы Сирм қарсылық көрсеткендіктен, ары қарай өте алмады. Сонда Александр геттер еліне жүзіп өтіп, олардың қаласын басып алды және одан кейін осы тайпалар мен Сирмнан сый-сияпат алып, асығыс түрде отанына қайта оралды.

...Лагтың ұлы Птолемейдің айтуы бойынша бұл жорықта, Адриат теңізі жағалауын мекендеуші кельттер Александрмен достық және одақтас қонақжайлық келісімге келу үшін оған қосылды. Патша оларға достық ниетін білдіріп қабылдады, той дастарханы үстінде, олардан неден қатты қорқасыңдар деп сұрады, күткені «сенен» деген сөз еді. Бірақ, кельттер, оларды ешнәрсе қорқытпайтынын, тек оларға аспан құласа ғана қорқынышты деді; әрине, шындығында осындай адамның достығын бәрінен қымбат санайтындарын айтты. Міне, бұл — жабайылардың (варварлардың) бірбеткейлігінің дәлелі; біріншіден, Сирм аралға түсуге жол бермеді, бірақ қанша дегенмен, сый-сияпат жіберіп, достық келісімге отырды; екіншіден, кельттер ешкімнен қорықпайтынын жариялады. Соған қарамастан, бәрінен де ұлы адамдармен достықты жоғары бағалады. Дромихет — Александр мұрагерлері кезіндегі геттердің патшасы өзіне қарсы жорыққа шыққан Лисимахты тірідей ұстап алды. Содан кейін өзінің және тайпасының кедейлігіне қарамастан, тәуелсіздігін атап көрсетіп, Лисимахқа бұндай тайпамен соғыспай, қайта достық қатынасқа түсуге ақыл-кеңес берді. Міне, осы сөзінен кейін патша тұтқынына салтанатты қабылдау көрсетіп, достық келісімге келіп, тұтқыннан босатты.

Платон өзінің «Мемлекетінде» кім өз мемлекетін жақсы құрғысы келсе, теңізден неғұрлым алысқа қашу керек, жаман нәрсеге жетелеушіден алшақтау орналасу керек деп есептейді.

9. Эфор өзінің «Тарихының» IV кітабындағы «Европа» тарауында Европаны Скифияға дейін суреттеп, соңына таман, савроматтардың өмір сүру тәсілі және қалған скифтердікімен бірдей емес, біреулерінің қатыгездігі соншалық — адамдарды жесе, екіншілері керісінше, ешбір тірі жануарларды ас ретінде пайдаланбайды дейді. Эфордың айтуы бойынша, көптеген жазушылар тек олардың жабайылығы жайында баяндайды, өйткені таңғажайып нәрсе қорқыныш тудыратынын жақсы білді; бірақ та, — дейді ол, — сонымен қатар қарама-қарсы мәліметтерді де беру керек және олардан үлгі алу қажет; міне, сондықтан ол өзі тек әділетті дәстүрді ұстанатындар жайында айтпақ, өйткені скиф-көшпенділер ішінде, қымызбен тамақтанатын және барлығын әділеттілігі жағынан басып озатын тайпалар бар. Олар жайында ақындар атап өткен.

Зевстің жоғарыдан жерге қарап тұратынын Гомер айтқан болатын:

Галактофагтар мен абилер, адамдар ішіндегі ең әділеттілері,

(Иллиада XIII,6).

Гесиодтың «Жерді айналып шығуында» Гарнийді Финея алып кеткен:

Күймеде (арба үстінде) үйлері бар галактофагтардың жеріне

Содан кейін Эфор олардың неге қарапайым өмір сүретінінің себебін келтіреді, олар бір-біріне сараңдық көрсетпейді, жақсы дәстүрді сақтайды, (өйткені оларда бәрі ортақ, тіпті әйелдері, балалары және бүкіл отбасы), және жатжерліктерге оларды жеңу мүмкін емес, өйткені құлдыққа айналдыруға тұрарлық дүние мүліктері де жоқ.

Эфор Херилден үзінді келтіреді, ол өзінің «Аспалы көпір арқылы өтуінде (бұл көпірді Дарий салған)» айтады:

Сақтар ағындарды (агицев) бағушылар, туғанынан — скифтер;

Егіндігі мол Азияда өмір сүреді,

Көшпелілердің ұрпағы болса да.

Бірақ та бұзылмаған адамдар...

Эфор Анахарсисті данышпан деп атайды, ол осы тайпадан шыққан және өзінің шексіз адалдығымен, тазалығымен және ақылдылығымен Жеті Данышпанның бірі болды дейді. Ол Анахарсис ұста көрігін, екі табаны бар зәкірді және құмыра жасауға арналған дөңгелек жозыны ойлап тапқан дегенді айтады. Мен мұны айта отырып, Эфордың өзі барлық жағдайда шындықты айта бермеген, бұл Анахарсис туралы әңгімеден де көрінеді. Ол қалай құмыра жасайтын, айналатын жозыны ойлап табады, егер де одан ертеректе өмір сүрген Гомерге белгілі болса?

Сондай жеңіл, қол астындағы шеңбердің тұрпатындай және т.б. Менің бұл арқылы көрсеткім келгені — ежелгі және кейінгі кең тараған аңыздардың нәтижесінде пайда болған, «көшпенділердің» бір бөлігі, қалған адамдардан әрірек тіршілік еткен галактофагтар, абилер «адамдар ішіндегі ең әділі» болды деген сенімнің дұрыстығын және оның Гомердің ойдан шығарғаны еместігі.

10. Гомердің өлеңдерінде келтірілген мисийлықтарға келетін болсақ Аполлодордан талап ететініміз: төмендегі өлең жолдарына қарағанда ақын мисийлықтарды ойдан шығарған ба деген сұраққа жауап беруді:

Мисияндар қол ұрысының жауынгерлері және гиппемолгілердің керемет ерлері немесе оларды Азияда тіршілік ететіндер ретінде қабылдай ма? Егер де белгілі бір жағдайда Аполлодор оларды Азиялық мисийлер деп таныса, онда менің жоғарыда айтқанымдай, Гомердің сөзін жалған түсінгендігі, егер де мисийліктер Фракияда болмаған, оны ақын ойдан шығарған десе онда фактілермен қайшылыққа ұрынады. Расында біздің заманымызда Элий Кат Фракияға Истраның қарама-қарсы жағалауынан 50 000 геттарды фракиялықтармен бір тілде сөйлейтін тайпалар арасына қоныстандырған. Олар әлі күнге сол жерде тіршілік етіп жатыр және өздерін мисийліктер деп атайды; олардың ата-бабалары осылай аталды ма, немесе тек Азияда аттарын «мисийліктер» деп өзгертті ме, немесе тарихи шындыққа неғұрлым сәйкестеу және ақынның олардың ежелгі Фракиядағы тайпалары мисийлер деп аталғаны? Бірақ олар жайында жеткілікті, енді одан әрі баяндауға қайта ораламын.

11. Геттердің ежелгі тарихын шетке қалдырайық; біздің заманымызға қатысты оқиғаларға келсек, олар шамамен мынадай: Беребист гет өз тайпасының жоғарғы билігіне қол жеткізді. Ол ұзаққа созылған соғыстан қалжыраған өз халқын қайта қалпына келтірді және дене жаттығуларымен өзінің бұйрығын бұлжытпай орындайтын тәртіптерімен күшейткені соншалық — бірнеше жылдардың ішінде геттарға көршілес тайпалардың басым бөлігін бағындырып, ұлы державасын құрды. Ол тіпті римдіктерге қауіп тудыра бастады, өйткені ешбір қорқынышсыз Истраны кешіп өтіп, Фракияны Македония мен Иллирияға дейін тонаушылыққа ұшыратты; ол сонымен қатар фракиялықтар және иллириялықтармен араласып кеткен кельттер елін шауып, тонады. Бұрынғы Критасир қол астындағы бойлықтар мен таврискілерді мүлдем жойып жіберді. Тайпаларды өзіне бағыныштылықта ұстау үшін сиқыршы (балгер) Декенейдің көмегіне жүгінді, ол Египетке сапар шегіп, кейбір болжамдарды (көріпкелдікті) алдын ала білуді, сол арқылы құдайдың қалағанын жариялауды үйренген еді. Менің, басында Замолксия туралы айтқанымда көрсеткендей, оны кейіннен құдай деп жариялады. Геттердің оның бұйрығына толық бағынғандығының бір дәлелі — жүзімдіктерді шауып тастап, шарапсыз өмір сүруге көнгендігі. Бірақ кейбір бүлікшілердің көтерілісінен кейін, римдіктердің оған қарсы жорығы басталмай-ақ Беребист биліктен аластатылды. Оның мұрагерлері осы державаны бірнеше бөлікке бөліп алды. Шындығында Август Цезарь геттерге қарсы әскер жібергенде, олар 5-ке бөлінген, ол көтеріліс кезінде — 4-ке. Геттердегі мұндай бөлінулер уақытша болды және әр кезеңде әртүрлі болды.

12. Бұл елдің ежелден келе жатқан басқаша бөлінуі бар: тұрғындардың бірін дакиялықтар, басқасын — геттер деген; геттер деп — Понтқа қарайтын және шығыстағыларды, ал дакиялықтар деп — қарама-қарсы жаққа, Германияға және Истра бастауларына қарайтындарды атады. Дакиялықтар, менің ойым бойынша, ежелгі дәуірде дав деп аталған. Міне, осыдан Аттикада кең тараған Гет жэне Дав деген құлдардың аттары шыққан. Бұл неғұрлым шындыққа жанасымды, өйткені оларды «дай» деп атаған скифтерден шығару дұрыс емес, сонау алыстағы Гирканияда тұратын оларды Аттикада құлдыққа әкелу мүмкіндігі тым аз. Расында құлдарды әкелген жерлерінің атымен атау (мысалы «лидиялық» немесе «сириялық») немесе сол елдердегі кең тараған аттармен, мысалы фригидиядағы — «Монес» немесе «Мидас» пафлагондықтардағы «Тибий», атау дәстүрі болды. Кезінде Беребиста даңқын шығарған бұл тайпа, өзара қырқысулар мен римдіктер соққысынан қатты әлсіреді. Соған қарамастан, геттер 40000 адамдық әскер шығара алады.

13. Геттер елі арқылы Марис өзені ағып өтіп, римдіктер соғысқа қажетті қару-жарақты қайықпен өткізген Данувиға барып құйылады. Истра өзенінің жоғарғы ағысын, яғни бастауларынан катарактарына (сағаларына) дейін Дануви деп атауға дағдыланған (осы бөлігінде өзен дакийлер жері арқылы өтетін); керісінше, төменгі ағысын, Понтқа дейінгі геттер елінің жанынан өтетін жерлерін Истра деп атаған. Дакийліктер мен геттер бір тілде сөйлейді. Гректерге геттер Истраның екі жағалауына кезек-кезек көшіп қоныстанатындықтан неғұрлым танымал және олар осы себепті фракиялықтармен және мисийялықтармен араласып кетті. Трибаллдар (бұлар да фракиялық) тайпасы да осындай араласуға түсті. Расында, трибаллдар әлсіз тайпалар жеріне қарай ығысқан еді, оларды қысымға алған көрші тайпалар: скифтер, бастаридар және савроматтар жағалаудың ар жағынан күшінің басымдылығымен бері өтіп, өздері ығыстырғандарды жеріне, олардың бір бөлігі аралдарға, немесе Фракияға қоныстанып қалды, ал жағалаудың ар жағында қалғандарын иллириялықтар бағындырды. Кезінде зор күш-қуатқа ие болып, 200000 адамдық әскер шығара алатын геттер мен дакиялықтардың әлсірегені соншалық — енді 40 000 әскерді әзер шығарады және римдіктердің тәуелділігіне түсіп қалды. Соған қарамастан, олар толық бағына қойған жоқ, өйткені римдіктерге, жау пиғылдағы германдықтарға үміт артады.

14. Понт теңізіне қарайтын аралық аймақтарда, Истрадан Тирассаға дейінгі жерлерде сусыз түгелімен жазық — «Геттер шөлі» жатыр. Осы жерде Гистасп ұлы Дарий Истрадан өтіп скифтерге жорық жасағанда тұзаққа түсіп қалып, бүкіл әскерімен сусыз қырыла жаздады; бірақ та патша кеш болса да қауіпті түсініп, атының басын кері бұрды. Кейіннен Лисимах геттер мен олардың патшасы Дромихетқа қарсы жорыққа аттанып, қатерге ұшырап қана қоймай, тұтқынға түсіп қалды.

IV

Мирмекиядан екі есе алыста Парфения мекені жатыр; осы жерде ең тар кіретін жер — 20 стадия (текше); Азиядағы бұл селенияға (мекенге) қарама-қарсы Ахиллей деп аталатын селение орналасқан. Осы жерден тіке теңіз жолымен Танаисқа және аралдарға, оның сағасына 2200 стадия; егер Азияның жағалауымен жүзетін болса, қашықтық ұзара түседі, егер солға қарай Танаис жағалауымен қарай жүзгенде, мойнақ орналасқан жерде, қашықтық үш еседен артық; оның бүкіл европалық жағалауы шөлейтті, бірақ оңтүстік жағалауында адамдар мекені бар. Көлдің аумағы мәлімет бойынша 9000 стадияны құрайды. Үлкен Херсонес формасы және аумағы жағынан Пелепоннеске ұқсайды. Бұл жерлердің тұрақты соғыстардың нәтижесінде қаңырап қалғанына қарамастан, Херсонесті Боспор патшалары иемденген. Бұрындары, олар Меотия сағасы мен Пактикапейден Феодосияға дейінгі елдің аз ғана бөлігіне ие болатын,ал оның басым бөлігін мойнаққа дейінгі және Каркинит бұғазына дейін скифтердің тавр тайпасы мекендеген. Бұл бүкіл ел, сонымен қатар мойнақтың ар жағындағы жерлер Борисфенге дейін Кіші Скифия деп аталды. Бірақ көптеген адамдардың Кіші Скифиядан Тирас және Истрадан жүзіп өтіп, сол елдерде қоныстанғандықтан, Фракияның басым бөлігі де Кіші Скифия деп аталды, өйткені фракиялықтар келімсектерге жол беріп, күшіне бағынды, бір жағынан жердің сазды болуы да олардың жерді тастап кетуіне әсер етті.

6. Феодосияға дейін созылған теңізге жақын таулы аймақтардан басқа Херсонес жазықтықты және құнарлы, әсіресе егістіктерге толы. Қандай да болмасын, алғаш соқа тиген жерлер 30 мер (өлшем) өнім береді. Осы елдің тұрғындары Синдика ауданындағы азиаттармен қатар Митриадқа салық ретінде 180000 медимн және 200 талант күміс төлеген. Ежелден гректер осы жерден астық таситын, сонымен қатар өзен жанындағы балық кәсіптегілерінен тұздалған балық сыртқа шығарылатын. Мәліметтердің көрсетуі бойынша Левкан Федосиядан афиналықтарға 2100 000 медимн жіберген.

Херсондық халықтарды сөздің дәл мағынасына сәйкес «георгтар» («егіншілер») деп атаған, өйткені олардан жоғары тіршілік еткен скифтер тайпасы көшпенді болды, тағамдарына етті, әсіресе жылқы етін пайдаланып қана қоймай, қымыздан ірімшік («құрт» аудармашыдан) сүт және ашыған сүт (айран — ауд); соңғысы, әсіресе дайын болған кезде, олардың сүйікті асы болып табылады. Мінеки, неліктен Гомердің тұрғындардың осы бөлігін «галактофагтар» (бие сауушылар — ауд.) деп атағандағы. Көшпенділер қарақшылардан гөрі жауынгерлер дегенге келеді, соған қарамастан, олжа үшін соғыстар жүргізеді. Шындығында, олар өз жерлерін, егін еккісі келгендерге жалға береді және келісім бойынша берген өтем ақысын егер берсе, аз болса да қанағаттанады, олар баюды көздемейді, күнделікті қажетіне жетіп жатса болғаны. Бірақ та көшпенділер кім оларға ақшасын төлемесе, олармен соғысады. Міне, сондықтан да Гомер бұларды бір жағынан «әділетті» және «кедей»деп атаған. Расында жерді жалдағандар ақшасын дұрыс төлеп тұрса, оларға қарсы соғысты ешқашан ашпас еді. Бірақ дұрыс төлемейтіндер өзімізде күш жеткілікті, сондықтан олардың шабуылына тосқауыл қоя аламыз деп ойлайтын. Гипсикраттың мәліметінде дәл осылай істеген Асанд болды, ол Херсонес мойнағында, Меотидке жақын жерден ені 360 стадия қорған тұрғызды, әр стадия сайын 10 мұнарадан тұрғызды. Осы аудандарда тұратын «георгтерге» келетін болсақ, олардың мінезі неғұрлым жұмсақтау және неғұрлым өркениетті, соған қарамастан, сараң болғандықтан және теңіз кәсібімен айналысып, көрсеқызарлықтан, қомағайлықтан туындайтын қандай бір тонаушылық және басқа да әділетсіз қадамдардан бас тартпайды.

7. Жоғарыда аталған жерлерден басқа Херсонесте Скилур мен оның ұлдары салған бекіністер бар. Бұл бекіністер — Палакий, Хаб және Неаполь — олардың Митриад қолбасшыларына қарсы тірек пункті қызметін атқарды. Тағы бір бекініс — Евпаторий, Митриадтың кезінде қолбасшысы болған Диофанттың бұйрығымен салынған. Бұл мүйіс қалаға қаратылған, үлкен бұғазды құрайтын херсондықтардың қабырғасынан 15 стадиядай шамасында. Бұғаздың үстінде лимон орналасқан, ол жерде тұзды варница бар. Осы жерде сонымен қатар Ктенунт айлағы бар. Қоршауға алынған патша әскерлері төтеп беру үшін аталған мүйісте күзет бөлімдерін орналастырып, осы жерді нығайтты және қалаға дейінгі бұғаздан кіретін жерге топырақ үйіп, құрғақ жолмен өту мүмкіндігін жасады, нәтижесінде екі бөлік қала біреуге айналды. Осы кезден бастап Скифтердің шабуылын тойтару жеңілдеді. Скифтер Ктенунт мойнағы арқылы салынған қабырғаға шабуыл жасағанда және қазылған орды сабанмен толтыра бастағанда түнде патша жауынгерлері күндіз салынған көпірді өртеді және жаудың шабуылына қашан тойтарғанша төтеп берді. Ал қазір бұл елдің барлығы римдіктер тағайындайтын Боспор патшаларының билігі астында.

Скиф және сармат тайпаларының барлығының ерекшелігі — жылқыларын күтіп-баптап қолға үйрету дәстүрлері. Шындығында, олардың жылқылары аласа болса да көнбіс емес, асау және жүрдек. Сазды (қамысты. — ауд.) жерлерде елік пен жабайы қабанға (шошқа), жазықтықта жабайы есектер (құлан — ауд.) мен киіктерге аңшылық жасайды.

Бір қызығы — бұл жерлерде қыран-бүркіттердің жоқтығы. Төрт аяқтылардан «колос» (түйе. — ауд.) кездеседі; үлкендігі жағынан бұғы мен қойдың арасында, ақ түсті, олар жылдам жүгіреді; суды тұмсығымен тартып ішеді және оны бірнеше күндер сақтай алады, сондықтан бұл жануарлар сусыз жерлерде ешбір қиындықсыз тіршілік ете алады. Истраның ар жағындағы Ренон мен Танаис өзенінен Понт теңізі мен Меотидаға дейінгі елдер, міне, осындай.

11 — кітап

II

1. Осындай географиялық жағдайда алғашқы бөлігін — солтүстіктен және мұхитқа дейін — күркелерде (кибитка) тұратын кейбір скиф-көшпенділер мекендейді, олардан әрірек елдің терең ішкі бөлігінде — сарматтар (бұлар да скифтер), аорстар және сирактар, оңтүстікке қарай Кавказ тауларына дейінгі созылған жерлерде, олар жартылай көшпенді, жартысы шатырларда тұрады және егіншілікпен айналысады.

Меотида көлі маңайында меоттар тұрады. Теңізге таяу Боспордың азиялық бөлігі мен Синд ауданы орналасқан. Оның ар жағын ахейліктер, зиги, гениохтар, керкеттер және макропогондар мекендейді. Осы аудандардың үстінде фтирофагтардың шатқалы бар. Гениохтардың ар жағында Кавказ және Мосхийлер тауларының етегінде жатқан Колхида бар. Бірақ Танаис өзені Европа мен Азияның шекарасы болғандықтан, мен суреттеуімді осы жерден, жеке елдерді сипаттаудан бастаймын.

2. Танаис солтүстік аудандардан ағады, бірақ та көп адамдардың ойлағанындай, Нілдің ағысына қарағанда диаметральді қарама-қарсы бағытта емес, шығысқа қарай; [Ніл сияқты]. Танаистың бастауы белгісіз. Бірақ Нілдің ағысының біраз бөлігі белгілі, өйткені жоғарғы ағысына дейін кеме жүзе алатын ел арасынан өтеді. Танистің сағасын білеміз (Меотиданың солтүстік бөлігінде олар екеу, бір-бірінен 60 стадиядан); бірақ сағасынан жоғары жағының аз бөлігі ғана белгілі, себебі суық пен азық-түлік тапшылығы тек жергілікті көшпенділердің дәстүріне сай сүтпен және етпен тамақтануы шыдамдылықтарын арттырып, өмір сүруіне мүмкіндік берсе, жат жерліктер буған шыдамайды.

Сонымен қатар араласпауға тырысқан көшпенділер неғұрлым көп және күш-қуатты елдің ішіне өтуге ыңғайлы жолдар мен кеме өтетін жерлердің бәріне тосқауыл қойып тастаған. Міне, сондықтан біреулері бұл өзеннің бастауы Кавказ тауларында деді; ең алдымен ол солтүстікке қарай ағады, бұрылмасынан кейін Меотидаға құйылады (бұнымен Феофан Милеттік келіседі), керісінше, басқалардың мәліметі бойынша, Танаис Истраның жоғарғы аудандарынан ағады, бірақ олар өзеннің бастауын неліктен осыншама алыс және басқа «климаттан» іздегеніне және оның жақыннан, солтүстіктегі басталу мүмкіндігін жоққа шығаратына дәлел келтірмейді.

3. Өзен мен көл жағасында Боспорды билеген гректер салған аттас Танаис қаласы орналасқан. Жақында оны бағынбағаны үшін Полемон патша талқандады. Бұл азиялық және европалық көшпенділер мен Боспордан өзенге келетін кемедегілермен сауда жасаудың орталығы болды; біріншілері — құлдар, тері және басқа да көшпенділерден табылатын заттарды әкеледі, кейінгілері айырбасқа —киім, шарап және де басқа мәдени қолданыстағыларды қосады. Бұл сауда орталығына дейінгі 100 стадия жерде аралас қоныстанғандардың мекені — Алопекия аралы жатыр. Көлге жақын жерлерде басқа да аралдар бар. Меотияға кіретін жерден тура жолмен солтүстікке Танаис 2200 стадияда, егер жағалауды бойлай жүзер болса, жол біраз ұзара түседі.

4. Танаисқа қарай жағалай бойлап жүзгенде, 800 стадия жерден Үлкен Ромбит деген өзен кездеседі, бұл жерде тұздалатын ең үлкен балық аулау орны бар. Одан әрі 800 стадия жерде Кіші Ромбит және мүйіс бар, бұл жерде де аздау болса да балық аулау орны бар. Үлкен Ромбитте тұратындарға кіші аралдар балық аулау тұрақтары ретінде кызмет етті, ал Кіші Ромбитте бұл кәсіппен меоттардың өздері айналысты. Расында, бүкіл жағалаудағы меоттар егіншілікпен айналысса да, көшпенділерден де жауынгерлік рухы төмендеу емес. Олар бірнеше тайпаларға бөлінеді. Танаисқа таяу орналасқандары жабайылау, ал Боспормен шекаралас жердегілері неғұрлым өркениеттілеу. Кіші Ромбиттен Триамбы мен Антикитке дейін 600 стадия, одан әрі өзенде жүзудің бастамасының тірегі болған Киммерий мекеніне дейін 120 стадия. Осы жолдың бойында, біреулердің айтуынша, клазомендіктердің бірнеше бақылау пункттері (мұнаралары) бар.

5. Бұрынғы кезде Киммерик жарты аралдағы қала болатын және мойнақты ормен және үйілген төмпешіктермен қоршалған. Кезінде киммерийліктер зор қуатқа ие болып, Боспорды билегенде, ол киммерийлік Боспор деп аталған. Киммерийліктер — өз шапқыншылығымен Понттың оңтүстік жағынан Ионияға дейінгі елдің ішкі бөлігіндегі тұрғындардың мазасын алған тайпа. Бірақ оларды бұл ауданнан скифтер ығыстырды, ал скифтерді гректер ығыстырып, Боспорда Пантикапей және басқа қалаларды салды.

6. Бұдан әрі, Ахиллестің храмы бар Ахиллей мекеніне дейін 20 стадия. Бұл жерде Меотидке өту бұғазы енді шамамен 20 стадия немесе үлкендеу. Қарама-қарсы жағалауда Мирмекий мекені; жақын маңайда Гераклей және Парфений орналасқан.

7. Осы жерден Сатир ескерткішіне дейін 90 стадия. Бұл — Боспордың атақты билеушілерінің біріне арналған мүйістегі үйілген төмпешік қорған.

8. Біршама жерде Патраей мекені бар, одан 130 стадияда Корокондам мекені орналасқан. Соңғысы Кимерийлік Боспордың соңғы шегі болып табылады. Бұлай деп Меотидаға өтетін тар шығанақ аталған; ол Мирмакия мен Ахиллея арасындағы қыспақтан Корокондамға және Пантикапейлер ауданына қарсы жатқан кішкентай ғана Акра атты мекенге дейін созылған. Акра Корокондамнан ені 70 стадиялық бұғазбен бөлінген. Мұз қату да бұл жерде бар, Меотида аяз кезінде қатып, мұз үстімен жүруге болады. Осы қыспақта (тар жерде) ынғайлы айлақ бар.

9. Корокондамда өте үлкен көл бар, ол осы мекеннің атымен Корокондамитиди деп аталады.

V

8. Ары қарай Меотида мен Каспий теңізі арасында көшпенділер тіршілік етеді, атап айтқанда набиандар мен панксандар, сонымен қатар сирак және аорстар тайпалары. Бұл аорстар және сирактар жоғарыда тұрған қуғынға ұшыраған тайпалар секілді, аорстар сирактардан солтүстікке таман орналасқан. Абеак, сирактар патшасы 20000 әскер шығарған (Боспарды Фарнак билеген кезде), Спадин, аорстар патшасы , тіпті 200000; бірақ жоғарғы аорстар Каспий теңізінің жағалауларының басым бөлігіне иелік етіп, бұлардан да көп әскер шығарды.

Сондықтан олар түйелі керуендермен үнді және вавилон товарларымен сауда жасады, оларды армян және мидиялықтардан айырбастап алды; өздерінің дәулеттілігіне сәйкес алтын әшекейлер тағатын. Аорстар расында Танаис ағысы бойында туратын, ал сирактар Кавказ тауларынан бастау алып Меотиаға құятын Ахардея ағысы бойында орналасқан.

VI

1. Азияның екінші бөлігі Каспий теңізінен басталады, яғни біріншісінің аяқталған жерінен. Бұл теңіз сонымен қатар Гиркандық деп аталған. Осы теңіз бен оның айналасын мекендеген халықтар туралы алдымен айта кетейін. Каспий теңізі мұхиттан оңтүстікке таман жатқан шығанақ секілді; басында теңіз тым тарлау, бірақ ішкерлеген сайын оның енінің ұзындығы 5000 стадияға жетеді. Адам тұрмайтын жерлерде бастау алатын кіретін жерінен теңіздің ең алыс шетіне дейін есептегенде онша ұзақ емес.

2. Эротосфеннің мәліметіне сәйкес, гректерге белгілі жол бұл теңіздің айналасымен албандықтар мен кадусилердің жағалауын бойлап 5400 стадия, ал анариак, мард және гиркандардың жағалауы бойымен Окстің сағасына дейін — 4800 стадия, одан Иаксартқа дейін — 2400. Шындығында, Азияның осы бөлігіне және алыс елдер туралы мәліметтерді дәл қабылдаудың қажеті жоқ, әсіресе олардың арақашықтығы жайында сөз болғанда.

3. Егер Каспий теңізіне енетін болсақ, оң жағында скифтер және сарматтар тұрады, олар европалық елдермен шекаралас, Танаис пен осы теңіз арасында, көпшілігі көшпенділер (олар жайында мен айтқан болатынмын). Сол жағында шығыс скифтер, сонымен қатар номадтар (көшпенділер — ауд.), олардың жері Шығыс теңізі мен Индияға дейін созылып жатыр. Көне грек тарихшылары бұл солтүстік халықтарды ортақ атпен скифтер немесе кельтоскифтер деп атаған. Бірақ бұдан да ертеректе тарихшылар олардың арасындағы айырмашылықтары бар екенін анықтап, Евоксиндік Понт, Истра мен Адриат теңізі үстінде тұратын тайпаларды гиперборейлер, савроматтар және аримаспылар деген. Каспий теңізінің ар жағындағы тайпаларға келетін болсақ, олардың біреулерін — сақтар, келесі бірін — массагеттер деп, Кирдің массагеттермен соғысын сипаттаса да, бұл тарихшылар олар туралы нақты ешнәрсе айта алмаған. Бірақ тарихшылар өз зерттеулерінде нақты және шындықты жазды, ал парсылардың, мидиялықтар мен сириялықтардың ежелгі тарихын жазушылардың білместігі мен аңыздармен әуестенушіліктері шын тарихты алшақтатты.

Аңыздарды шығарушылардың зор құрметке ие болғандығын көрген тарихшылар, өздерінің шығармаларын тарих ретінде қызықты және әсерлі ету үшін өздері естімеген және көрмеген оқиғаларды тыңдармандарға қызықты болуы мақсатында жазды. Ең жеңілі Ктеси; Геродот, Гелланик және басқа сол сияқты жазушылардан гөрі, Гесоид пен Гомердің батырлар туралы жырлағандары мен трагедиялық (С 508) ақындардың айтқанына сену оңайлау.

4. Александрдың көптеген тарихшыларына сену де қиын, өйткені олар Александрдың даңқын шығару үшін фактілермен қалай болса солай айналысады және Александр жорығы Азияның қиыр шеткі шептеріне дейін жеткендіктен, біз үшін алыс жерлер туралы олардың мәліметін жоққа шығару мүмкін емес. Бірақ римдіктер мен парфиялықтардың үстемдігі осы елдер туралы мәліметтің молаюы мен ашылуына мүмкіндік беріп, аңыздық мәліметтерімен салыстыруға мүмкіндік берді. Расында, жазушылар бізден алыстағы тайпалар мен оқиғаларды ендігі жерде өздеріне дейінгілерге қарағанда неғұрлым тереңірек, тыңғылықты зерттеп, шынайы түрде сипаттайды.

VII

1. Каспий теңізінің кіреберіс сол жағында көшпенділер тіршілік етеді, біздің замандастарымыз оларды апарна деген жалған атпен белгілі дайлар деп атайды. Содан кейін олардың алдындағы аралықта шөлейт дала бар; одан ары тікелей Гиркания бар, ол жерде Каспий теңізі мидиялық және армян тауларына жеткенше кең жайыла ағады. Бұл таулар етегіндегі формасы жағынан жарты ай сияқты, ол теңізге келіп тіреліп, шығанақтың ең алыс бұрышын құрайды. Таудың осы теңіздегі етегінен ең жоғарғы шыңына дейінгі аралықта албандықтар мен армяндардың бір бөлігі мекендейді, бірақ етегінің басым бөлігін гелдар, кадусиндер, амарды, витии және анариактар мекендеген. Айтылуы бойынша, кейбір парасийлер анариактармен бірге тұрады, оларды қазір парсиялар деп атайды; эниандар болса витилер жерінде бекіністі қала салып Эниана деп атайды; осы жерде грек қару-жарақтарын, мыс ыдыстар мен молаларын көрсетеді; осы жерде Анарика қаласы бар (түс жоритын сәуегей жайында айтады); /өмір сүреді/ және кейбір тайпалар, елдегі табиғаттың қаталдығынан егіншіліктен гөрі, шапқыншылықпен, тонаумен айналысады. Жағалаудың таулы ауданының басым бөлігін кадусилер, 5000 стадия жерін иемденеді. Патроклдің айтуы бойынша, бұл теңіз Понт теңізімен теңдес. Бұл аудандар құнарсыз.

2. Гиркания, керісінше, неғұрлым құнарлы және кең аймақта; бұл көбінесе атақты қалаларға толы жазық. Солардың қатарында Талаброка, Самариана, Карта және астанасы — Тапа. Соңғысы Каспий қақпасынан теңізден сәл жоғарыда 1400 стадияда орналасқан. Бұл елдің байлығының дәлелі мынада: жүзімдік сабағы 1 метрет шарап береді, смаковница 60 медимин, бидай құлаған сабаннан төгіліп жатады; аралар омартасын ағашқа салады, ал бал жапырақтардан ағады. Тура осындай жағдай Мидиядағы Матиане және Армениядағы — Сакасена мен Араксена аудандарында орын алады. Бірақ не ел, не жоғарыда аталған теңіз ешкімнің көңілін өзіне аудармайды, өйткені теңіз кеме жүзуіне жарамсыз, сондықтан пайдаланылмайды. Теңізде мекенделген аралдар болуы мүмкін, баз-біреулердің айтуынша, тіпті алтын кенді жерлері де болуы мүмкін.

Бұндай қаңырап бос қалуының себебі — ең алдымен, гиркандықтардың билеушілері жабайылар (варварлар), атап айтқанда мидиялықтар мен парсылар, ал одан соң ең жаманы — парфияндар жері, сонымен қатар көрші елдер қарақшылар мен көшпенділерге толы болды және шөлді еді. Македондықтар елге аз уақыт ғана иелік етті, олар соғысқа айналып бұл аудандарды қадағалауға шамасы келмеді. Аристабулдың айтуынша, орманды Гирканияда емен өседі, бірақ қарағай, шырша, арша жоқ, расында, бұл ағаштар Индияда көп. Гирканияға сонымен қатар Несея жатады. Бірақ та біреулері Несеяны тәуелсіз аудан деп есептейді. 3. Гиркания арқылы теңізге құлағанша Ох және Окс өзені ағып өтеді. Осы өзендер ішіндегі Ох сонымен қатар Несея арқылы өтетін, біреулердің айтуы бойынша, Ох Оксқа құйылады. Аристобулдың айтуынша, Окс өзені — индиялықтардан басқа Азиядағы көрген ең үлкен өзен. Оның сөзі бойынша, өзенде кеме жүзе алады (ол және Эратосфен бұл мәліметті Патроклдан алған) және индиялық тауарларды көп тиеп, төменгі ағысымен Гирканд теңізіне апарады; сол жерден Албанияға өткізеді және Кир өзені арқылы және келесі жерлермен Еваксиндік Понтқа жеткізеді. Ежелгілер Оке жайында ешнәрсе айтпайды. Бірақ Аполлодор, «Парфияндар тарихының» авторы бұл өзеннің парфия еліне өте жақын ағатынын қайта-қайта айтады.

4. Александрдың даңққұмарлығына жағыну үшін бұл теңіз жайындағы әңгімелерде ойдан шығарылғандар өте көп. Танаис өзені Европа мен Азияны бөліп жатқандығы бәріне белгілі. Танаис өзені мен теңіз арасындағы аудандар Азияның басым бөлігін құраған және олардың македондықтарға бағынбағандық себебінен, айлакерлік, қулыққа көшті; яғни Александр (халықтың өсек-аяңы бойынша) бұл елді де бағындырды деп көрсету үшін. Міне, сондықтан Танаис келіп құйылатын Меотида көлін Каспий теңізімен байланыстырды, шынында да соңғысын көл деп атады және екі су қоймасы бір-бірімен жер асты арқылы байланысқан, бір-бірінің бөлшегі болып табылады делінді. Поликлет бұл теңіздің өзен екендігі туралы дәлелдер келтіреді (себебі, онда жыландар бар және суы біраз тұщы). Ал Каспий теңізінің Меотиямен салыстырғанда ерекше теңіз еместігін Танаистың Меотияға келіп құятынымен дәлелдейді. Сонау Индиялық таулардан Ох, Окс және кейбір өзендер ағып, шағын Иаксарт және сол сияқты өзендер Каспий теңізіне құйылады; бұл барлық өзендердің ең солтүстігіндегісі. Иаксарт өзенін де Танаис деп атады, ал бұның дәлелі ретінде Поликлет айтқан Танаис осы; өзеннің ар жағындағы аудандарда шырша өседі, сонда тұратын скифтер шыршадан жасалған садақ оғын пайдаланады; ал бұл олардың айтуынша өзеннің ар жағындағы жерлердің Азияға емес, Европаға жататынын көрсетеді. Шындығында жоғарғы және шығыс Азияда шырша өспейді. Эратосфен, керісінше, шырша сонымен қатар Индияда да өседі. Александр одан өз кемелерін тұрғызды, дейді. Эратосфен осы сияқтылардың көпшілігімен келіспейді. Маған келетін болсақ, бұл жайында айтылғандар жеткілікті.

5. Таңғажайып әңгімелердің қатарына Гиркания жайында Евдокис пен басқалардың айтқан мынадай: теңізде қайсыбір жағалау жағында үңгірлі жартастар; теңізбен екеуінің арасында жадағай жағалау бар, тік шатқалдардан бар күшімен ышқына келіп жартасқа соғылатын өзен толқындары атылып барып теңізге құйылады, оның төменгі жағалауы құрғақтығын сақтап қалады, сондықтан, тіпті әскери отряд, жоғарыдан құлаған су астымен өте алады. Жергілікті тұрғындар бұл жерге салтанатты тойлар өткізуге және құрбандық шалуға жиналады, кейде үңгірлерге жайғасады, кейде құламаның астында күннен тығылады немесе қыздырынады. Әрқайсысы өзінше ойын-сауық құрады; суы мол және көгалды, гүлді болғандықтан да теңіз де, екі жағынан жағалау да жақсы көрінеді.

VIII

1. Егер Гиркант теңізінен шығысқа қарай жүрер болса, оң жағында Индиялық теңізге дейін созылатын тау бар. Гректерде оны Тавр деп атайды. Ол Памфилия мен Киликиядан басталады және батысынан осы жерлерге дейін үздіксіз жалғасқан тау-жоталары әр жерде әртүрлі атаулармен аталады. Солтүстігінде, менің жоғарыда айтқанымдай, гел, кадусии және амарды мен кейбір гиркандықтар тіршілік етеді; одан кейін парфия, маргиандар және арилер тайпалары; одан әрі Гирканиядан Сарнии өзенімен (егерде шығысқа Ох өзеніне қарай жүргенде) бөлінген шөлді жер алып жатыр. Армениядан осы жерге дейін сәл жетпейтін тау Парахоафра деп аталады. Гирканд теңізінен арилер жеріне дейін шамамен 6000 стадия. Одан әрі қарай Бактриана және Согдиана және соңында скиф көшпенділері. Барлық қалған тауларға арилерден бастап македондықтар Кавказ деген ат берді; варварларда солтүстік шындары қатарынан ерекше аттарды — Паропамис, Эмода және Имай иемденді, осы сияқты атаулар басқа жеке бөліктеріне де берілді.

2. Осы тайпаларға қарсы және сол жағында, бүкіл солтүстік жағын иемденуші скифтік және көшпенділер тайпалары. Скифтердің көпшілігі Каспий теңізінен бастап дай деп аталады. Соңғыларынан шығысқа таман орналасқан тайпалар массагеттер және сақтар делінеді, қалғандарын скифтер деген жалпы атпен атайды, бірақ әр тайпаның өзінің ерекше атауы бар. Бұлардың барлығы дерлік көшпенділер. Бұл көшпенділердің ішінде ерекше атаққа ие болғандары — гректерден Бактрияны тартып алғандар, атап айтқанда асии, пасиандар, тохарлар және сакаравлдар, олар Иаксарттың арғы жағалауынан бері өтіп, сақтар мен согдиандардың ауданының жанына, сақтар иелігіне келіп қоныстанған еді. Дайлардың ішінде біреулері апарна, екіншілері — ксанфия, және үшіншілері — писсурлер деп аталды. Аларналар Гирканияға және оған шекаралас теңізге бәрінен жақындау; қалғандары тіпті Ариилерге қарсы жатқан жерлерге дейін таралады.

3. Апарналардың арасында Гиркания және Парфиядан арилер жеріне дейін кең-байтақ және сусыз шөп дала жатыр; ұзақ асулардан өтіп апарналар Гирканияға, Несея және Парфия жазығына шабуылдар жасады. Осы тайпалар (шабуылға ұшыраған) апарналарға төлем төлеуге келісті; ол төлемнің мәні — белгілі бір уақыттарда елге шабуыл жасап, олжаны алып кетуге деген руқсат еді. Бірақ та олар келісімді өрескел бұзса, соғыс басталады, одан соң кайта келісім, қайта соғыс әрекеттері. Міне, көшпенділердің өмірі осындай, олар қайта-қайта көршілеріне шабуыл жасап, артынан келісімге келіп жататын.

4. Сақтар кимерийлер мен трерлер сияқты шабуылдарды; олардың біреулері неғұрлым алыстағыларға шабуылдаса, екіншілері жақын жерлерге шабуылдайтын. Міне, осылайша, олар Бактрианы және Арменияның ең жақсы жерлерін жаулап алып, өздерінің Саксена деген аттарын қалдырды; олар каппадокиялықтар еліне дейін жетті, соның ішінде Еваксин теңізінде тұратындар қазір де понтиліктер деп аталады. Сол елдегі парсы қолбасшылары олжа бөлісуден кейінгі бүкілхалықтық мейрам кезінде түн қараңғысында тарпа бас салып, бұл тайпаны мүлдем құртып жіберді. Осы жазықтықта бір жартасқа қолбасшылар топырақ үйдіріп төбешік жасады, содан кейін қабырға тұрғызды және Анаит пен онымен ортақ аттары бар парсы құдайлары Оман мен Анадқа арналған қасиетті кесене тұрғызды және Зел (осы жердің атауы) тұрғындары әлі күнге атап өтетін, жыл сайынғы Сакей қасиетті мейрамын тағайындады. Зел көбінесе храмның қызметкерлері тұратын қала. Помпей қаланың территориясына көп жерлерді қосып, қала қабырғасының сыртына тұрғындарды орналастырып, Митриадты құлатқаннан кейінгі негізін қалаған қалаларының бірі деп санады.

5. Кейбір жазушылардың сақтар туралы әңгімесі осындай. Басқаларының сөзі бойынша, Кир сақтарға қарсы шабуыл жасады, бірақ жеңіліп қашуға мәжбүр болды. Содан кейін, азық-түлік және шарап қорының көпшілігін қалдырып кеткен жеріне оралып, Кир әскеріне біраз тыныстауға мүмкіндік берді, одан соң азық-түлігі толы шатырын тастап, кешке таман қашып бара жатқан секілді болды. Қажетті жерге дейін шегінген соң Кир әскерін тоқтатты. Сақтар қашқан жаудың азық-түлікке толы шатырын басып кіріп, шарап пен тамақта лықа тойды. Сол кезде Кир қайта оралып, шараптан әбден мас болған, өле ұйқыда жатқан және қарусыз, ес-түссіз билеп жүрген сақтарды түгелдей дерлік қырып салды.

Кир өзінің бұл жеңісін құдайдың жебеуі деп есептеп, бұл күнді қамқоршы құдайға арнап, оны Сакея деген атпен атады. Бұл құдайдың қай жерде қасиетті кесенесі болса, сол жерде Сакей мейрамы тежеусіз тойланады, скифтердің киімін киіп алған еркектер шарап ішіп, билеп жүрген тойлаушы әйелдерге әдепсіздікпен қылжақтайды.

6. Массагеттер Кирге қарсы соғыста өздерінің ержүректілігін көрсетті, бұны көптеген деректер дәріптен көрсетеді; біз де мәліметтерді солардан алдық. Массагеттер жайында мынадай әңгімелер айтылады: олардың бірі тауды мекендейді, келесісі — жазықта, үшіншісі — өзендер тасуынан болған сазды жерлерде, төртіншілері — аралдар мен батпақты жерлерде тұрады. Сонымен қатар, олардың айтуы бойынша, елдің іші Аракс өзенінің тасуына ұшырайды, ол көптеген қолтықтарға тарамдалып, солтүстігінде қалған сағаларымен басқа теңізге және бір сағасымен Гиркант шығанағына құяды.

Құдай ретінде тек күнге табынады және құрбандыққа жылқы шалады. Әрбір еркек бір әйелге үйленеді, бірақ басқалардың да әйелдерін пайдаланады, оны жасырмайды да, бөтеннің әйелімен қосылғысы келген адам арбаға қорамсағын іліп, онымен ашық қатынасқа барады. Өлімнің ең бір құрметтісі, жасы келген адамды бөлшектеп шауып, қойдың етіне қосып жеу. Аурудан өлгендерді өлімтік ретінде ит-құсқа лақтырып тастайды. Олар атпен мықты шабады және жаяу да керемет жауынгерлер; садақпен, қылышпен, сауытпен және қола әскери айбалтамен қаруланған; шайқас кезінде алтын белбеу мен бас орамалдар тағады. Жылқының ауыздағы мен әбзелдері алтыннан. Олардың елінде күміс жоқ, темір аз, керісінше мыс пен алтын молшылық.

7. Аралдарда тұратын массагеттер егетін тұқым жоқтықтан тамырлармен, жабайы жемістермен қоректенеді. Киім ретінде ағаштың тарамыстары (өйткені оларда мал мүлдем жоқ) қызмет етеді, ішімдік ретінде ағаштың сығылған шырындары пайдаланылады. Сазды жерлердің тұрғындары балықпен қоректенеді және киім ретінде осы жерге теңізбен жүзіп келген тюленнің терісін пайдаланады. Тауды мекендейтіндер де жабайы жемістермен қоректенеді, оларда аздаған қой бар, оларды сүтімен жүні үшін сақтап, соймайды. Киімдері түрлі-түсті боялған, және бояулары өңін жоғалтпайды. Жазықтағылар егіншілікпен айналыспайды (жер болса да), көшпенділер мен скифтер сияқты қой етімен және балықпен қоректенеді. Осындай тайпалардың мен бірнеше рет қайталап айтқанымдай, өмір-тіршілігінде ортақ белгілерді байқауға болады, жерлеу дәстүрі, салттары мен тұрмыстары ұқсас; бұлар еркін, жабайы және жауынгер, бірақ та іскерлік араласуда адал және алдамайды.

8. Массагеттер және сақтар тайпасына аттасии және хорасмилер жатады. Олардың арасына Александрдан қашқан парсы Бесе сияқты, бактрия мен соғдылар елінен қашқан Спитамен тығылған. Кейіннен Селевкі Каллиниктен қашып құтылған Арсак апасиактар еліне кеткен еді. Эратосфеннің айтуынша, арахоттар мен массагеттер бактриялықтардың жанында, Окс ағысы бойынша батыс жағында тұрады; сақтар мен соғдылықтардың территориясы Индияға қарсы жатыр. Керісінше, бактриялықтар Индияға қарсы шамалы бөлігімен жатыр, өйткені оның басым бөлігі Паропамисті бойлай орналасқан. Иаксарт өзені сақтарды соғдылардан бөліп жатыр, ал Окс — соғдылықтарды Бактриялықтардан. Грикандықтар мен арилар арасында тапирлар тұрады. Теңіздің айналасында гиркандықтардың ар жағында амард, анариаки, кадусии, албандықтар, каспии, витии және скифтерге дейін мүмкін басқа халықтар да тұрады. Гиркандықтардың басқа жағында дербиктер мекендейді,ал кадусиилер мидиялықтармен және Парахоафрдың етегіндегі матиандармен шекаралас.

9. Ара қашықтығына келетін болсақ, Эратасфен келесі мәліметтерді келтіреді. Каспий тауынан Кир өзеніне дейін шамамен 1800 стадия; осы жерден Каспий Қақпасына дейін — 5600; содан кейін арилер еліндегі Александрияға дейін —6400; одан әрі Бактра қаласына (сонымен қатар Зараспа деп те аталатын) дейін — 3870; бұдан кейін Иаксарт өзеніне дейін (Александрдың жеткен жері) — шамамен 5000. Барлығы — 22 670. Каспий Қақпасынан Индияға дейінгі ара қашықтықты Эратосфен мынадай түрде анықтады: Гекатомпилға дейін — 1960 стадия; арилер еліндегі Александрияға дейін — 4530; одан соң Дрангтегі Профтасиге дейін — 1600, басқа мәлімет бойынша — 1500; одан әрі Арахоттар қаласына дейін — 4120; бұдан кейін Ортоспанға, Бактриядан шығатын үш жолдың қиылысына дейін — 2000; ең соңында, Индияның шекарасына дейін — 1000. Барлығы — 15300. Инд өзенінен Шығыс теңізіне дейінгі Индияның ұзындығын осы ара қашықтық тікелей тік сызық бойындағы жалғасы деп қарастырған жөн. Бұл менің сақтар туралы мәліметтерім.

1. Парфия шағын ғана. Парсы билігі кезінде олар гиркандықтармен қатар салық төледі, ал бұдан кейінгі македондықтардың ұзаққа созылған үстемдігі кезінде де дәл осылай болды. Кеңістігінің шағындығына қосымша ол ну орманды, таулы және жұтаң, міне, сондықтан да патшалар өз әскерлерін бұл жерден неғұрлым тез алып өтуге тырысты, өйткені бұл ел оларды тіпті аз уақыттың өзінде азық-түлікпен қамтамасыз ете алмайтын. Ендігі жерде,олардың елі ұлғайды, Парфияның құрамына Комисена және Хорена кіреді, сонымен қатар Каспий Қақпасына дейінгі барлық аймақтар, Рагқа дейінгі және тапирлер елі (бұрын Мидияға қараған) енді. Рагқа таяу жерде Амапея мен Гераклея қалалары орналасқан. Каспий Қақпасынан Рагқа дейін, Аполлодордың айтуынша — 500 стадия, ал парфиялықтардың астанасы — Гекатомпилға дейін — 1260. Рагтар өз атауын бұрын болған жер сілкінуінен алған. Посейдонидің айтуынша көптеген қалалар мен 2 мыңнан аса елді мекендер талқандалған. Тапирлер туралы — дербиктер мен гиркандықтар арасында тұрады делінеді. Келіп жеткен әңгімелерге қарағанда, тапирлерде күйеудегі әйелдерді екі немесе үш бала тапқаннан кейін бөтен біреуге беру салты бар делінеді, қазіргі кездегі римдіктердің ежелгі дәстүріне сай Катон Марциге әйелдікке оның өтініші бойынша Гортензияны берді.

2. Таврдың ар жағындағы елдерде көтеріліс басталғанда, бұл елді билеуші Сирия мен Мидия патшалары басқа істерімен әуреленіп жатқанда, елді басқару табысталған наместниктер, менің айтып отырғаным Евтидем және оның жақтастары көтеріліске ең алдымен Бактрияны тартты және оған таяу елдерді де; Арсак, скиф бірнеше дайлармен, апарна деп аталатын Ox өзенінде тұратын көшпенділермен Парфияға шабуыл жасап, оны жаулап алды. Арсак бастапқы кезде өзі жаулап алған елдермен үздіксіз соғысып, әлсіреді, бірақ оның өзі және оның мұрагерлері елдерді жаулап алу барысында жеңіске жету нәтижесінде күшейгені соншалық — Ефраттың осы жақ аймақтарының барлығына дерлік үстемдік құрды.

Олар сонымен қатар Евкратид пен оның жақтастарынан бұрын-ақ скифтерді ығыстырып, Бактрияның бір бөлігін басып алды. Қазіргі кезде олардың жаулап алған жерлері, елдері және көптеген тайпалары саны жағынан үлкен державаға айналып, кейбір дәрежеде римдіктермен бәсекелеске алады. Бұның себебі — өмір сүру тәсілі мен салттары, көбінесе варварлық және скифтік, неғұрлым үстемдігі мен әскери жеңістерінің жемістілігінің арта түсуіндегі оның әсері.

3. Апарна-даилар жайында Меотиданың жоғары жағында өмір сүрген ксандия мен пария деп аталған дайлар ауданынан қоныс аударушылар делінеді. Бірақ Меотидада тұрған скифтер арасында дайлар болды деген пікірді көпшіліктің қолдауына ие болған деп айтуға болмайды. Біреулер Арсак осы скифтерден шыққан десе, келесі біреулері оны, Диодот пен оның мұрагерлерінің күшейтуінен құтылу үшін, Парфияда көтеріліс ұйымдастырған Бактриялық деп есептеген. Мен өзімнің «Тарихи жазбаларымның» VI кітабы мен «Полибиден кейінгі тарихи оқиғалардың» II кітабында парфиялықтардың салттары туралы көп мәліметтер келтірген едім, енді оны қайталамау үшін бұл мәселені айналып өтпекпін; мен тек мынаны айтып кетпекпін: Посейдонидің айтуынша, парфиялықтардың жоғарғы кеңесі екі бөліктен тұрады, бір бөлігіне патшаның туыстары кіреді, екінші бөлігіне — данышпандар мен магтар (балгерлер). Патшаларды екі бөліктен де сайлай береді.

X

1. Ария мен Маргиана — Азияның осы бөлігіндегі ең қуатты елдері; оның бір бөлігі таумен қоршалған, келесі бөліктеріндегі елді мекендер жазықтықтарда. Тауларда «шатырларды мекендеушілер» дегендер өмір сүреді. Жазықтарда оларды суландырушы — Арий және Марг өзендері ағады. Арий Бактрианамен шекаралас.

Ол Гирканиядан шамамен 6000 стадия жерде орналасқан. Ариямен қатар Дрангиана (Карманиға дейін)да салық төледі, көп бөлігі таудың оңтүстік етегін алып жатыр; сонымен қатар оның Ариге қарама-қарсы солтүстігінен жақындайтын бөліктері де бар. Арахосия да алыста емес; ол таудың оңтүстік жағының етегінде жатыр, Инд өзеніне дейін созылған және Ариананың бөлігін құрайды. Арийдің ұзындығы шамамен — 2000 стадия, жазықтықтарының ені — 300. Бұл елдің қалалары олардың негізін қалаушылардың атымен — Артакаена, Александрия және Ахея деп аталады. Елде шарап молынан жасалады және бұл шарап үш ұрпақ бойы шайырланбаған ыдыстарда сақталады.

2. Бұл елге Маргиана да ұқсас, бірақ жазықтық шөлмен қоршалған. Жазықтықтың құнарлылығына таң қалған Антиох Сотер оның айналасын 1500 стадиялық қабырғамен қоршатты және Антиох қаласының негізін қалады. Бұл ел жүзімге бай. Тіпті, бұл жерде сабақтары тамырының негізгі бөлігіне екі адамның кұшағы әрең жететіндері, ал жүзімдердің жемістері екі шынтақтық түрлері жиі кездесетінін айтады.

XI

Бактрияның бір бөлігі Ария шекарасы бойымен солтүстікке қарай созылған, ал басым бөлігі Ариядан шығысқа қарай жоғарғы жағында жатыр. Елдің құнарлылығына қызыққан гректер Бактрияны көтеріліске итермелеп, мықты қуатқа ие болғаны соншама, олар Ариананың ғана емес, Артемидалық Аполлодордың айтуы бойынша. Индияның да қожайындарына айналды; олар Александрға қарағанда көп тайпаларды өздеріне бағындырды; әсіресе Менандр (егер рас болса, ол Гипанистің шығысынан өтіп Имаяға дейін барған); кейбір тайпаларды өзі бағындырды, ал басқаларын — бактриялықтардың патшасы Евтидемнің ұлы Деметрий бағындырған. Олар Паталенаны және қалған жағалаудағы Сараоста және Сигердиданың патшалығы деп аталғандарды бағындырып алды.

Жалпы, Бактриана, Аполлодордың айтуынша, бүкіл Ариананың әдемі жері. Сонымен қатар бактрия патшалары өз державаларын серлар мен фриндерге дейін жеткізді.

2. Олардың қалалары: Бактра, кейде Зараспа деп аталатын, ол арқылы осы аттас өзен ағып барып Оксқа құяды; Дарайса және тағы басқалары. Соңғыларының қатарында бұрынғы билеушісінің атымен аталған Евкратидия да бар. Осы аймақтарды бағындырған гректер оларды сатыраптарға бөлді; соның ішіндегі Аспион мен Турива сатраптықтарын парфиялықтар Евкратидадан тартып алды. Олар сонымен қатар Согдиананы да иемденді, ол Бактриананың шығыс бағытындағы жоғарғы жағында орналасқан, бактриялықтар мен Согдиананы бөліп тұрған Окс өзені мен Иаксарт өзені аралығында. Иаксарт сонымен қатар согдиалықтар мен көшпенділер арасындағы шекараны құрайды.

3. Бұрынғы кездері согдалар мен бактриялықтардың өмірі мен салт-дәстүрлерінің көшпенділердікінен айырмашылығы аз еді, бірақ бактриялықтардың салт-дәстүрлері аздап болса да өркениеттілеу, бірақ осы, соңғылар жайында Онесикрит жағымды ешнәрсе айтпайды. Оның мәліметі бойынша, кәрілік пен аурудың азабын тартқан адамдарды тірідей иттерге лақтырған, оларды әдейі осы үшін бағып, өз тілдерінде «молашылар (могильщики)» деп атаған.

Бактриялықтардың қорған қабырғаларының сырты таза, ал ішкі жағының көп бөлігі адам сүйегіне толы; Александр бұл салтты жойды. Тура осындай жағдайдың каспийліктерде де болғаны жайында айтылады: ата-анасы 70-тен асқанда, оларды қамап, аштан өлтіреді. Бұл скифтерден алынған болса да кеосстықтардікіне /1/ ұқсас және онша қатыгез емес салт, бірақ та бактриялықтардың салты неғұрлым скифтердікіне ұқсастау. Расында да, бұндай жаман әдетті Александр өз көзімен көрсе, ежелгі парсылар мен одан да ертеректегі патшалар ұстанған әдет-ғұрыптар туралы не айтуға болады?

4. Александр, айтуларына қарағанда, Бактрия мен Согдианада сегіз қала тұрғызған және біразын қиратқан. Соңғыларының Бактриядағы Кариат (бұл жерде Каллисфен тұтқындалған және қамауға алынған), Согдианадағы Мараканд және Иаксарт өзенінде жатқан Кир негізін салған соңғы қала — Кира; бұл парсы державасының шегі болатын. Александр Кирді құрметтесе де, бұл қаланың тұрғындарының жиі көтеріліске шығуына байланысты, қаланы талқандауға бұйрық берді. Сатқындықтың арқасында ол жартастағы екі мықты бекініске ие болды; оның бірі — Оксиарттың қолында қызы Роксана тұрған Бактрианадағы Сисимитра бекінісі, келесі біреуі — Согдианадағы Окс (немесе, басқалардың айтуынша, Ариамаза). Айтушылардың сөзі бойынша, Сисимитра жартасының биіктігі 15 стадия және енділігі 80 стадиядай. Жартастың үсті жалпақ және құнарлы, ол 500 адамды азық-түлікпен қамтамасыз ете алады.

Сол жерде Александр құрметті қонақ болды және Оксиарттың қызы Роксанаға үйлену тойын салтанатпен атап өтті. Согдианадағы жартас Бактриядағыдан 2 есе биік делінеді.

Осы жерге жақын жердегі Ксеркс қоныстандырған Бранхидтердің қаласын Александр талқандады, олар өз елдеріне онымен бірге қайтты өйткені Дидимахтағы құдайдың қазынасы мен құнды заттарын айтып берген еді. Александр олардың осы дінсіздігі мен сатқындығы үшін жек көріп, қаласын қиратты дейді.

5. Согдиана арқылы ағып өтетін өзенді Аристобул македондықтардың берген атымен (олардың көптеген жерлердің ескі атын жаңа атпен алмастыруы немесе жартылай өзгерткені сияқты) — Политимет деп атады. Одан ары қарай елді суландырып, өзен далалық және шөлді аудандарға қарай ұмтылып, арилер жері арқылы ағып өтетін Арий өзені секілді, құмға сіңіп кетеді. Оха өзеніне таяу жерден жер қазушылар майлы заттың көзін тапты. Расында жер астынан қышқыл ерітінді, қоймалжың және құрамында асфальт және күкіртті сұйықтардың ағып шығатыны секілді, майлы сұйықтардың табылуы да ғажап емес. Тек сирек кездесетіндігі ғана шындыққа жанасымсыздық сезімді тудырады. Біреулердің айтуынша, Ох Бактриана арқылы ағып өтеді, келесілері — оның жанынан десе, келесі біреулері Ох өзінің сағасына дейін Окстан бөлек, одан оңға темен ағады дейді; екі өзен де Гиркания аумағында теңізге құяды; басқалары, керісінше, Ох бастапқы кезде жеке дара болса да, одан кейін Окспен бір арнаға түседі, көп жерлерінде 6 немесе 7 стадия кеңдікке ие болады дейді. Иаксарт басынан бастап аяғына дейін Окстан бөлек жекелей де теңізге құяды; бұл өзендердің сағалары, Патроклдың айтуынша, бір-бірінен шамамен 80 парасангілік қашықтықта; парсылардың парасангісін 60, кейбіреулері — 30 немесе 40 стадияға теңестіреді.

Мен, Нилмен жоғары жүзген кезімде қаладан — қалаға өткенде схеналардың төртеуі әртүрлі анықталатын, бір жерлерде тура сондай схеналар саны жолдың ұзақтығын көрсетсе, келесі біреуінде қысқалығын көрсететін. Бұл ежелден осылай қабылданған болатын, қазіргі кезде де тура осындай тәртіппен келіп отыр.





АНАХАРСИС

Анахарсис Скифияның ең даңқты ұлдарының бірі болған. Антикалық авторлар ол туралы көптеген қызықты, құнды мәліметтер қалдырған. Мұнда биографиялық деректер, оның сапарлары мен әйгілі адамдармен кездесулері туралы әңгімелер, философиялық сырласулар, қанатты сөздер және тағы басқалары бар. Антикалық авторлардың айтуы бойынша, Анахарсис — көне заманның жеті данышпандарының бірі. Оның өмірі қызық та қасіретке толы болған. Өте жоғары білімді философ ретінде ол көп саяхаттап, Эллиндық мәдениеттің жетік табыстарымен танысып, отанына қайтып оралғаннан кейін туған ағасы — Савлий патшаның қолынан қайтыс болған.

Геродоттың мәліметтерін негізге ала отырып, Анахарсистің шын өмір сүргендігі немесе ойдан шығарылғандығы туралы толық, айту мүмкін емес. Алайда Анахарсис, Геродот пен басқа антикалық авторлардың бейнелеулері бойынша, нақты адам.

Анахарсис тек Геродотқа ғана емес, сол кездегі оқырмандарға белгілі болғандығы туралы Понт Евксинскийдің сөздері де дәлел болады: «Понтта бірде-бір руда өзінің данышпандығы немесе білімдігімен Анахарсисқа тең келетін адам жоқ». Диоген Лаэртскийдің «Философияда даңқы шыққан ғалымдардың өмірбаяны» деген еңбегінде «Скиф Анахарсис» деген арнайы бөлім бар. Мұнда скиф данышпаны туралы былайша айтылған: «Скиф Анахарсис Гнурдың ұлы және скифтердің патшасы Кадуидттың інісі. Оның шешесі грек қызы болғандықтан, ол екі тілді жетік білген. Ол скиф және эллиндік салттар, соғыс өнері туралы 800 өлең жазған».

Б.з.д. шамамен 594 жылы Анахарсис Афинаға келіп, әйгілі философ Солонмен кездеседі. Осыдан бастап Солон екеуі достасып кетеді. Б.з.д. 559 жылы Солонның қайтыс болғанына дейін ол Грекияда өмір сүреді. Осы жылдар аралығында Лесбос, Фив, Коринф, Фокид, Биотия, Сицилия, Мысыр, Парсы елдерін аралайды. Антикалық деректер бойынша, Анахарсис өзінің ақылымен тапқырлығы арқылы даңқы шыққандығы соншалық, Грекияның ең жоғарғы билік орны — Ареопаг мүшесі болады. Ол Олимпиялық ойындарға белсенді қатысып, талай рет жүлделерге ие болады.

Анахарсис өзінен кейін өте бай мұра қалдырған. Бұл мәліметтер тек философиялық ғана емес, сонымен қатар тарихи және этнографиялық тұрғыдан құнды. Олар сол кезгі сақтар тектес тайпалардың тұрмыстарын, моральдық және рухани байлықтарын кеңінен бейнелейді.

КІШІ АНАХАРСИСТІҢ

Христос дүниеге келгенге дейінгі төртінші ғасырдың ортасындағы

ГРЕЦИЯҒА САПАРЫ

XXIX ТАРАУ

Афиналықтың кітапханасы. Философия бөлімі

Пизистрат (Писистрат. — ред.) екі ғасырлық кітапхана жинады да, көпшілікке арнады, кейін оны Ксерокс ұрлап алып, Персияға көшіріп әкетті. Менің кезімде көптеген афиналықтар кітаптар жинағына ие болатын. Ең белгілісі Эвклидтікі еді, ол оны өз бабаларынан мұраға алды, оның құнын білгендіктен, оларға ие болуға лайық еді.

Кітап қоймасына табаным тигенде, мен таңданғаным — қуаныштан денем дір етті. Мен Грецияның атақты ойшылдарының арасында тұрғандай сезіндім. Олар мен үшін тірі болатын, мені қоршаған өз шығармаларымен тыныстап тұрғандай. Олардың үнсіздігінен менің оларға деген құрметім артты. Барлық жер бетіндегі әміршілерді жинағанда олардың артық ұлы болсам еді. Бірнеше минөттен кейін мен: Өкінішті! Скифтер қандай білімнен айырылған! - дедім. Соңынан бірнеше рет: адамға пайдасыз қаншама білім бар! — деп айттым.

Мен мұндағы қандай заттарға жазылғанын айтып жатпаймын. Ешкі мен қойдың терісіне, сол кезде қолданылған әр түрлі матаға, содан Египет батпағында немесе Ніл қайтқандағы қалған тоған суда өсетін бір өсімдік сабағының ішкі жағына жазылған.

Одан кітаптың атауы берілген жазуы соңына ілінген басы бар орама жасайды. Оқығанға оңай болу үшін ораманың бір жағына ғана жазады, сондықтан да жазу бірнеше бөліктер немесе беттерге бөлінеді.

Қолдарына түскен шығармаларды көшіріп жазып, өз кәсібіне айналдырған көшірушілер де бар, кейбіреулер өздері үйрену үшін көшіреді. Демосфен маған жақсы құрау үшін Туцидид тарихын өз қолымен сегіз рет көшіргенін айтқан еді. Сол арқылы данасы көбейеді, көшіргенге көп ақша жұмсалатындықтан, оларды табу оңай емес, осының бәрінен оқу-ағарту өте баяу таралуда. Сонымен бірге алыс елде жазылған кітап та сирек, оның үстіне ол кез-келген адам түсінбейтін материалдарда жазылса. Платонның Италиямен қарым-қатынасы бар болғанына қарамай философиялық шығармаларды әрең алдырғанын көргенмін, тағы ол Филолайдың үлкен емес үш әңгімесіне 100 мин төлеген.

Афиналық кітап саудагерлері бұған ұмтылмайды да, мұндай шығын жасағылары келмейді де. Олар барлығына қажет кітаптарды жинап алып, бір бөлігін көрші елдерге, кейде Грецияның Эвксин Понты жағалауындағы бодан елдеріне де жібереді. Жалықпай жазу бұл саудаға тағы да бір жаңа пайда әкеледі. Гректер білімнің барлық саласын қамтуға тырысқан. Эвклид кітапханасы туралы әртүрлі мәліметтерден мұны байқауға болады.

Мен философия саласынан бастаймын. Ол сол кезге дейін 250 жыл бұрын өмір сүрген Солоннан бастау алады. Бұрынырақта гректерде дінтанушылары болып, философтары болмаған. Табиғи шындықты білудің орнына халықтың санасындағы дұрыс емес наным мен сенушілікті жинап, қолдаған. Дегенмен осы заңгер және 50-ші Олимпиада тұсында адамдардың санасында керемет өзгеріс болды. Талес пен Пифагор өздерінің философиялық негіздерін қалады, Кадм Милетский тарихты прозамен жазды, Теспис трагедияның бірінші үлгісін қалдырды, ал Сусарион — комедияның.

Ионидағы Милеттік Талес — гректердің жеті даналарының бірі, 35-ші Олимпиаданың бірінші жылы дүниеге келді. Басында ол тегі мен даналығы арқасында қызметін керемет атқарып жүрді. Білімге деген құштарлық оны басқа елдерге саяхат жасауға итермеледі. Қайтып келгеннен кейін, табиғи болмысты зерттеумен айналысып жүріп, ол Грецияны күннің тұтылатынын болжап таң қалдырды, ол оны египеттегі геометрия мен астрономиядан алған білімін пайдаланып болжаған, еркін өмір сүрді, тыныштықта даңқына риза болып, өмірмен өкінішсіз қоштасты. Бозбала кезінде оны шешесі үйленуге қыстайды, бірнеше жыл өткеннен кейін ол тағы да қыспаққа алады. Біріншісінде ол уақыт келген жоқ десе, екіншісінде уақыт өтіп кетті деп жауап береді.

Философия бойынша ой салатын кейбір жауабын келтіргім келеді, айтулары бойынша, олар сұраушыларға қысқа жауаппен қанағаттанатындай берген:

— Бәрінен тамаша не? — Әлем, өйткені ол Құдайдың туындысы, жасампаздығы. — Бәрінен не кең? — Кеңістік, себебі оған бәрі сияды. — Бәрінен не күшті? — Қажеттілік, себебі ол бәрін жеңеді. — Бәрінен не қиын? — Өзіңді тану. — Бәрінен не оңай? — Ақыл айту. — Бәрінен не сирек? — Қартаюға жете алған Тирон. — Өлім мен қарынның айырмасы неде? — Айырмашылық жоқ. — Онда неге сен өлмейсің? — Бәрібір болғандықтан. — Қайғыда бізді не жұбатады? — Бізден де қайғырып отырған дұшпанды көру. — Адамгершілікпен өмір сүру үшін не қажет? — Басқаларға жамандық әкелетін нәрселерді жасамау керек. — Қамсыз өмір сүру үшін не қажет? — Денсаулық, дүние-мүлік, ақыл-ой т.б.

Пифагордың даңқы кең жайылғанымен, оның өмірі жайындағы мәліметтер тым аз. Бозбала кезінде Талем пен Ферецид Сироскадан ілім алған, одан кейін ол ұзақ уақыт Египетте өмір сүріп, жоғары Азия елдеріне саяхат жасамағанымен, онда оқытылатын ғылымнан хабардар болды. Оның өр мінезіне қатал өмір қаншалықты қажет болса, Египеттің терең құпиялылығы, шығыс ғұламаларының ой-тұжырымдары оның білгір санасына соншалықты қажет болды.

Еліне тиран билікте отырған кезде қайтып оралады, езгіден алыс Италиядағы Кротонға қоныс тебеді. Қала сол кезде бейшара халде еді: Локриандардан жеңілгеннен кейін қала тұрғындары басқа түскен ауыртпалықты жеңілдету үшін жүгенсіз ләззатқа бас ұрды. Пифагор олардың батылдығын оятып, бұрынғы жарылқаушыларына көңіл бөлулеріне шақырады. Бұл халықты түзетуге бағытталған талпыныстары нәтижелі болады. Бір күні оның шешендік сөзіне риза болған кротондық әйелдер барлық қымбат әшекейін ғибадатханаға тапсырады.

Өз табысына қанағаттанбай, енді ол осы жеңісті әкелген тәсіл бойынша бозбалаларды тәрбиелеумен айналыспақ болады. Мемлекетке қуатты адамгершілік мінез-құлық тұрақтылығын беретінін, ал жеке адамға өзінен толығымен бас тарту керек еді: жаны шындықты қабылдау үшін, оны сезімнен арылтып, тәрбиелеу жүйесін кұрады. Соңғы уақытқа дейін философиялық секталардан ерекшеленетін аты шыққан мекеменің негізін құрады.

Өмірінің соңында әбден қартайған кезінде, кротондық беделді азаматтардың оның барлық еңбектерін қызғаныштан құртып жібергенін қайғыра отырып көреді. Қашуға мәжбүр болып, әртүрлі қалаларда қаңғып жүрді, қызғаныштың өршіген оты өшірген өлімінен кейін қуғын-сүргін кезінде арта түскен даңқына сай құрмет көрсетілді.

Иони мектебінің негізін Талес қалады, Италиянікін — Пифагор, екеуінің негізінде біріктіріп бір келесі мектеп құрылған, онда барлық даналар білім алған. Эвклид олардың жазғандарын жинап, философияның әр саласына бөліп қойған.

Талестікі деп жалған танылған кейбір шығармалардан кейін оның ілімін бір-біріне жеткізіп, кезекпен оның мектебін басқарғандарға берілген. Олар: Анаксимандр, Анаксимен, Афинада алғаш рет философияны оқытқан Анаксагор, Сократтың ұстазы болған Архилай. Олар әлемнің жаратылуы, заттардың болмысы, геометрия мен астрономия туралы жазды.

Одан кейінгі шығармалар көбінесе өсиет-өнегелікке катысты болды, өйткені Сократ және оның шәкірттері да жалпы жаратылыстан гөрі ерекше түрде адамдық қасиеттерге көп көңіл бөлген. Сократ тек Аполлонға арнаған мадақтауы мен қамауда отырғанда жазылған бірнеше Эзоп мысалдарын өлең жолдарымен жазып қалдырған. Эвклидтен мен аталған екі шағын шығарма таптым және оның философиялық мектебінде жарық көрген басқа да шығармаларды таптым, оның бәрі Сократты басты кейіпкер етіп әңгімелеу түрінде берілген, себебі құрастырушы оның әңгімелерін есімізге салуға тырысқан. Мен бұрындары Платон жазған План мен Алексаменнің әңгімесін кездестірдім, Ксенофонт пен Эсхиннің әңгімелесуін, Критонның, Симонның, Главконның, Симмиастың, Кевиттің, Федонның және қазір оның шәкірті Эвбулид басқарып отырған Мегар мектебінің негізін қалаушы Эвклидтің де сөздерін кездестірдім.

Пифагорға таңып отырған кейбір жалған шығармаларды есептемегенде, Иони мектебіне қарағанда Италия мектебінен көп жазушы шығыпты, Эвклид кітапханасында оның ізін басқан немесе оны түзеткен барлық дерлік философтардың шығармалары жиналған.

Олардың қатарында Агригенттен шыққан Эмпедокль де бар, аталмыш үлкен қаланың тұрғындары оған тәж ұсынған, бірақ ол олардың арасына тендік орнатпақ болады. Гомерге еліктеу қасиеті арқасында поэзияны ең ғажайып бейтарап болмыспен өрнектеді, сол арқылы атағы шығып Олимпиадалық ойынға жиналған гректердің назарын өзіне каратты. Ол Агригенттіктерге сендер ертең өлетіндей ойын-сауыққа беріліп, ләззат қуып жүрсіңдер, ал салған үйлеріңе қарасаңдар сендер ешуақытта өлмейтіндей секілдісіңдер.

Олардың арасында тағы көптеген сициялықтар сияқты тапқыр Эпихарм да болды, ол патшайымның алдында балағат сөз айтқаны үшін Гиерон патшаның қаһарына іліккен болатын және өз комедиясында кейбір философтардың догматтық қағидаларының құпиясын ашқаны үшін ренішіне бөленген, жақсы шығарма жазбағанымен терең ойлайтын, алдыңғыларынан ойы дұрыс Оцелл Луканский, Тимей, жаңалықтарымен көзге түскен Архит Тарентинский; жерді әлімнің ортасында айналады деп гректердің ішінде бірінші айтқан Филолай Кротонский; мен Платоннан жиі көретін геометрия және астрономиямен айналысқан, заңгер Эвдокс; мен Экфант, Алмеон, Гиппаз т.б. бұрынғы және казіргі белгісіз болып келген, өлгеннен кейін аты шыққан философтар туралы айтып жатпаймын.

Менің назарымды бір сөре аударды, онда әйел философтар жазған шығармалар тұрды, олардың көбі Пифагордың ілімімен байланысты еді. Мен олардың арасынан Периктионаның данышпандық туралы жазған шығармасын таптым, одан анық метафизика байқалады. Эвклид Аристотельдің осы шығарманы құрметтейтінін және одан тіршілік (мән) кездейсоқтық ұғымдарын алмақ екенін маған айтты.

Ол соған қоса Италия мектебінің Иони мектебіне қарағанда білімді көп таратқан, бірақ адасуларға жол берген; сондықтан қарсыластары содан абай болулары туралы сақтандырған. Шын мәнінде де екі мектепті ашқан ғұламалар өз шығармаларына рухын да қосқан сияқты. Терең ойлылығымен ерекшеленетін Талестің жаратылысты қарапайым жолдармен зерттеген данышпан шәкірттері болды. Соңында оның мектебі Анаксагор мен ең ақылды, діни ілімді, Сократты және ең таза өнегелік қағидаларын дүниеге әкелді. Ой-қиялы ұшқыр Пифагор жаратылыста тек пропорция мен үйлесімділікті ғана байқайтын парасатты энтузиастар сектасын құрды, олар кейін бір мәннен екінші мәнге ауыса отырып, метафизиканы дүниеге алып келді.

Соңғы мектептің философтарын екі түрге бөлуге болады: Ксенофан, Парменид, Мелисс және Зенон метафизикамен әуестенсе, Демокрит, Протагор т.б. көбінесе физикамен айналысқан.

Элей мектебінің негізінің қалануына Ионидағы Колофоннан шыққан Ксенофан әсер еткен. Өз өлеңінде мақтаған отанынан қуылғаннан соң, Сицилияға қоныс тепті, онда ол өз отбасын асырау үшін өзі шығарған өлендерін көпшілік алдында оқуға тура келді, оның алдындағы философтар солай еткен болатын. Ол құмар ойындарын сөгетін, сол үшін оны біреу әлсіз, теріс көзқарастарға толы адам дегеніне, ол келесі жауапты берген: «мен мұндай іс үшін ұялатын әлсіз адаммын».

Оның шәкірті Парменид Эллеядағы ең бай, байырғы отбасынан шыққан. Ол өз отанына керемет заңдар қалдырған, биліктегілер оны орындауға әр азаматтан ант алады. Кейіннен ол өз, атақ-даңқ пен биліктен жалыққандықтан, тек философиямен ғана айналысады, өмірінің соңғы кездерін өз ой-толғауларымен өткізген.

Асырап алған оның шәкірті элейлік Зенон бір еркін қаладағы тиранның бас көтеріліске шыққанын көріп, оған қарсы қастандық ойластырып, өзінің сыбайластарының атын атамай қаза тапты. Бұл философ өзіндей басқа да қарапайым көпшілікті құрмет тұтқан. Қауіпті кезде өжеттік көрсете білетін ол өсекті көтере алмайды. Ол: «мені жамандап жатқанда, сезімге берілмеу үшін, мені мақтап жатқанда да сезімге берілмеу керек», деп айтқан.

Соның ішінде Элей мектебінің философтары арасында мемлекеттік іспен айналысқан Парменид пен Зенон сияқтылары да болды. Олардың ішінде қолбасшылары: Тарентин әскерін керемет басқарған Архит; Парменидтің шәкірті теңіз соғысында афиналықтарды жеңген Мелисс те болған. Бұл мысал философия тек мемлекет қызметкерлері немесе қолбасшыларына ғана тән дегенді емес, ол тек мемлекет қызметкерлері де, қолбасшылар да философмен айналыса алады дегенді білдіреді.

Левципп өзінің ұстазы Зенонның ілімдерінен ауытқып, өз көзқарасын Фракиядағы Абдерден шыққан Демокритке хабарлады.

Соңғы философ бай отбасында дүниеге келді, бірақ Пифагор сияқты гректер варвар деп атайтын, бірақ ғылымға бай елдерге саяхат жасау үшін өзіне иелігінің бір бөлігін ғана қалдырған. Өзінің иеліктерін сыйға беріп бауырларының бірі оны қайтып оралғаннан кейін өмірге ең қажетті заттармен қамтамасыз еткен, ата-анасының мұрасын шашқан азаматтар көмілусіз қалсын деген заң іске аспау үшін, Демокрит Абдера халқының көзінше таң қалдырып, олардың құрметіне бөленген шығармасын оқып шықты. Қалған өмірін терең тыныштықта, уайым-қайғысыз, ой-өрісінің жетілдігін одан әрі жетілдіруге деген ұлы ұмтылысын және өз шығармалары арқылы басқаруды үйренуге деген құмарлығын қанағаттануға жұмсады.

Ауыр жұмыс атқарған кедей отбасында дүниеге келген Протагорды Демокрит тауып тәрбиелеген. Афинада қоныстанған Протагор атақты софист болған, ол Италиядағы Турицтерге заң жасап берген, философия туралы жазған, діннен безген деп айыпталып, Аттикадан, үй-үйден қуылған болатын.

Бұл уақыттағы бір жағдайға, немесе адамзаттың санасына байланысты ма, мені әркез таң қалдыратыны, өмірге бір ғұлама келсе, міндетті түрде оның ойын жалғастыратын, оларсыз ашылмайтын тағы бір ғұлама келеді. Милеттегі Кадм мен Талес, Италиядағы Пифагор, Элей қаласындағы Парменид, Афинадағы Эсхил мен Сократ әр елде ойшыл ұрпақтарын қалдырған, олар өз ұстаздарына ұқсап не олардан асып түсуге тырысатын. Осыған дейін, тұрғындардың ақымақтығынан әйгілі болған кішігірім Абдера қаласы өмірге Демокритті әкеле салысымен, Протагорды да келтірді, оның ізінше келген өзінің асқан қабілеттігін көрсеткен Анаксарта да сол қаланың азаматы.

Философия туралы жазған шығармаларынан мен жабырқау Гераклит Ефестті ұмытпауым керек, себебі өзінің есімін, өлендерін қараңғылығымен алған. Тұйық ауыр мінезді және тәкаппар адам басында түк білмейтінін айтса, кейіннен бәрін білетінін айтты. Ефестіктер оны өз республикасының басшысы сайламақ болған, бірақ өзінің досы Гермодорды қуғындағансыңдар деп одан бас тартты. Олар одан заң сұрайтын. Ол оларға, тым шектен шыға бұзылғансыңдар деп жауап берді. Жеккөрінішке ұшырағандықтан, Ефестен кетіп, жақын жердегі тауға барып қалады, дала шөбін жеп күнін көріп, өз ой-тұжырымдарынан ешбір қанағат алмады.

Эвклид менен соншама ауыр салмағы бар жер қалай ғана тепе-теңдігін сақтап, ауада тұрады деп сұрады. Мұндай қиын сұрақ ешуақытта да мені мазаламапты деп жауап бердім мен. Мүмкін жер де планета, жұлдыздар сияқты ұсталынып тұратын шығар. Олардың құлап қалмауының алдын алу үшін, қатты нағыз кристалл секілді мөлдір сфераларға бекітілген, сфера айналады, ал олармен бірге аспан денелері де айналады, бірақ біз айналамызда жерді іліп қоятындай ешқандай қатты нүктені көріп тұрғанымыз жоқ. Неліктен ол оны қоршап жатқан сұйық затқа батып кетпейді? Кейбіреулер оны барлық жағынан ауа қоршап тұрған жоқ, жер тау сияқты, оның негізі ме, бөктері ме, кеңістіктің шексіз қойнауына кетеді дейді, біз оның ең биік төбесінде орналасқанбыз, сондықтан еш қамсыз ұйықтауымызға болады. Басқалары оның төменгі бөлігін ауа бағаналарына бекіту үшін немесе су бетінде қалқып жүру үшін тегіс дейді.

Дегенмен оның шар сияқты екені дәлелденіп қойылды ғой. Егер оны ауа ұстап тұр десек, ол тіпті әлсіз, егер су болса, суда не ұстап тұр деген сұрақ туады. Физиктер қазіргі кезде біздің үрейлерімізден айықтырудың ең қарапайым түрін тапқан. Табиғаттың жалпы заңдылығы бойынша, олардың айтуы бойынша, барлық ауыр заттар бір-ақ нүктеге ұмтылады, ол нүкте әлемнің кіндігі, жердің ортасы, осы қыспақтан шығу үшін бір-бірін қысымға алып, оған қайта жақындауға ұмтылады.

Бұдан осы шардың айналасында өмір сүретін адамдар, әсіресе қарама-қарсы адамдар (антиподтар) қай жағдайда болмасын өздеріне қолайлы жағдайда құрамай жүре береді. Шынымен сен біздің аяғымызға қарсы орналасқан адамдар бар деп ойлайсың ба, дедім мен? Мен оны білмеймін деп жауап беретін ол. Көптеген шығармашылар бізге жерді суреттеп берсе де, оны ешкімнің әлі толық айналып өтпегені белгілі, оның тек үстіңгі аз бөлігі ғана белгілі. Еш дәлелсіз жерді барлық жағынан мұхит қоршап тұр, Еуропа Азиядай үлкен дегендердің өркөкіректері күлкіні келтіреді.

Эвклидтен мен гректерге қандай жерлер белгілі деп сұрадым. Ол мені өзім оқыған тарихшыларға жібермек болды, мен бірақ табандық танытып сұрап тұрып алдым, оның келесіні айтуына тура келді: Пифагор мен Талес аспанды бес белдеулікке бөлді: екеуі — суық, екеуі — қоңыржай, біреуі — экватор бойымен өтетіні. Соңғы ғасырда Парменид те жерді бөлген: ол сен көріп тұрған сферада бейнеленген.

Адамдар жердің тек ең беткі аз бөлігінде ғана өмір сүре алады. Қатты суықтық пен аптаптан полюске жақын елдерге және соған теңдейтіндерге қоныстануға мүмкіндік бермеген, олар тек қоңыржай климатта ғана дамып, көбейген, дегенмен көптеген географиялық карталарда қоныстанған жердің бөлігін шеңбер түрінде берген: мекендеген жер шығыстан батысқа қарағанда оңтүстіктен солтүстікке қарай аздау.

Эвксиндік Понттың солтүстік бөлігінде Скиф елі бар: біреулері егіншілікпен айналысса, екіншілері өздерінің шексіз жерлерінде көшіп жүр, одан ары басқа халықтар орналасқан, олар адам жегіштер... мен олар Скифтер емес деп мен бірден қостым. Мен оны білемін, біздің тарихшылар да оларды біледі Варвар халықтардан ары елсіз дала жатыр деп ойлаймыз.

Дарийдің жаулап алғаны арқасында шығысқа Инд өзеніне дейін созылған жерлерді мекендеген халықтар бөлігі болды. Ол өзеннің арғы жағында Азиядай кең жер жатыр деп айтады. Ол жер Үнді деп аталады, оның кішігірім бөлігі Парсы патшаларының иелігінде, олар жыл сайын алтын құмымен өтелетін салық төлеп тұрады. Басқасы белгісіз.

Каспий теңізінің солтүстік-шығысында аттары аңызға қосылып, өтірік-шыны аралас кейбіреулері қатарынан алты айдан ұйықтайтын, кейбіреулерінің бір көзі бар, енді біреулерінде ешкі аяқты халықтар бар дейді. Осыдан қарап география бойынша біздің қандай біліміміздің барын ойлай бер.

Батыста біз Геркулестің бағаналарына дейін жеттік, Иберия жағасында орналасқан халық туралы бұлыңғыр хабарымыз бар, бірақ ішкі жағдайы бізге мүлдем белгісіз. Бағаналардан ары Атлант деп аталатын теңіз жатыр, ол мүмкін Үндінің шығыс елдеріне дейін созылып жатқан болуы керек. Ол теңізде тек Тир мен Карфиндік кемелер ғана жүзеді, олар жерден алысқа ұзамайды, олардың біреулері бұғаз арқылы оңтүстікке барып, Африка жағалауын ұстанады, екіншілері солтүстікке қарай бұрылып жүзіп, тауарларын гректер орналасқан жерін білмейтін Касситерид аралына апарып, қалайыға айырбастайды.

Оңтүстік бойынша географиялық білімін кеңейту үшін көп талпыныстар жасаған. 250 жыл бұрын өмір сүрген Египет патшасы Некостың бұйрығы бойынша финикиялықтармен Аравия шығанағынан кеме жіберілген деп айтады, олар Африканы аралап шығып, екі жылдан кейін Кадир бұғазы арқылы Египетке қайта оралған. Басқа да теңізшілер жер шарының осы тұсын жүріп өткен, дегенмен олардан еш пайда болған жоқ, саудагерлер мұндай қауіпке және алыс саяхатқа бармайды. Кейіннен тек Африка шығыс және батыс жағалауына ғана барған соңғы сапарда карфагендіктер көптеген елдерді отарлап алған. Ал ұланғайыр бұл жердің ішкі бөлігіне келсек, айтулары бойынша, бүкіл ел арқылы онда Египеттің Фив қаласынан Геркулес бағаналарына дейін апаратын жол бар дейді. Ол елде көптеген халықтар мекендейді деп, тек олардың аттарын атайды, айтылғаннан олардың ыстық белдеуде өмір сүрмейтіні жөнінде пікір қалыптастыруыңа болады.

Біздің математиктердің пайымдауынша, жердің ені төрт мың стадийді құрайды. Мен оның дұрыс-бұрыстығын білмеймін, бірақ осы еннің төрттен бір бөлігі ғана бізге белгілі.





АНТИКАЛЫҚ РИМ. АММИАН МАРЦЕЛЛИН

Тарихтану бойынша Римнің әдеби мұрасынан үш адамның есімі біздің назарымызды аударуға тұтарлық, олар: Ливий, Тацит және Аммиан Марцеллин. Алдыңғы екі жазушы жалпыға бірден беделге ие болған: Ливий мектепте, Тацит университетте білім беру бойынша өздерінің нық орындарын тапқан және осы жазушылардың шығармаларымен танысу әдебиетті оқыту бағдарламасына енген. Аммиан Марцеллинмен іс басқаша болып тұр. Ол тек мектепте оқытылатын жазушылар қатарына енбей, университетте де жиі оқытылмай Иордан, хроникамен қатар, жылнамашылар және тағы басқа мәлімет ретінде арнайы әдебиет пен тарих бойынша білім алу дереккөзіне жатқызылады.

Аммиан Марцелиннің мұндай тағдыры түсінікті де. Өзінің стилі және дәуірі бойынша қайта өрлеу кезеңінің латын сөз шеберлерінің керемет қатарына енбейді және оның орны онда емес еді. Дегенмен латын сөз шеберлігінің дамуы тек Тацитпен тоқтап қалған жоқ, соның уақытында әдеби тіл ескі идеалдарды ұстанып, шығармашылық нашарланғанмен, жұтаңдыққа ұшырағанмен, даму тоқтаған жоқ: әдеби дәстүр және тіл тоқтаусыз дамуының арқасында Рим мемлекетінің құлдырап, Еуропа тарихында жаңа үрдістің басталуына себепкер болды.

Еуропаның өткеніне деген тарихи қызығушылық тұрғысынан қарастырғанда, IV ғасырдың маңызы өте зор болып табылады. Диоклециан мен Константиннің реформаларында империялық мемлекеттік мекемелерінің дамуы аяқталды, әлемдік тарих арнасына жаңа халықтар шықты, христиандық мемлекеттік дін дәрежесін алды. Аммиан Марцеллин бізге сол уақыттың нағыз болмысын болып жатқан оқиғаға қатысушылардың ірілі, ұсақты және белгілі-белгісіз тұлғалары арқылы бейнелейді.

Өз әдеби шығармаларымен IV ғасырдың соңына жататын Аммиан Марцеллин пұтқа табынушылар қатарында қалып, жаңа христиан бастамаларын қабылдамаған, сол кездің адамдары арасында білімділігімен танылған. Империяның өздеріне басшылық жасаған варварлар әлемінен қалжырап тұрған кезінде, өз дәуірінің әскери оқиғаларына тікелей қатысушы ретінде тарихи шығармасында сыртқы тарихқа басты назарды аудара отырып, мемлекет билігі мен оның беделді орындарында тұрған адамдардың қызметіне тоқталып, Рим мемлекетінің өмірін толық және нақты суреттеп берген. Оның шығармасында шындықты айтып, әділ және сезімін қатыстырмай беруі, империя өмірінен кеңінен хабардар болуы оны сол дәуірден мәлімет беруші дереккөзі ретінде құнды етеді. Өзі Римнің ескі дәстүрлері бойынша өмір сүріп, жаңа адамдар тарихының басталуына себепкер болған мемлекеттік тығырыққа тірелуге соқтықтырған адамзаттың антикалық мәдениетінің құлдырауға түсуін түсінікті етеді. Тациттың шығармалары тығырықтан шыға алмайтын үмітсіздікпен сабақтасса, Аммиан Марцеллин суреттеген оқиғалар, оның өзі одан алшақ болса да, оқырмандарға Римнің мәңгілік екендігіне сеніммен қарап, қазіргі кезде қайғысыз өмір сүруге итермелейді. Жаңа заман адамдары да басқа.

Ливий мен Тацит шығармаларының орыс тіліндегі аудармалары оқырмандарға кеңінен таралған. Аммиан Марцеллинді аударған ешкім болған жоқ, сондықтан, әсіресе орыстың білімді адамдарын классикалық әлемді көне ескерткіш тілінде оқу мүмкіндігінен айырып, классикалық мектепке деген сенімнің үзілген кезінде, оның шығармаларын аударып, біз пайдалы іс жасауды ойладық.

Аммиан Марцеллиннің «Тарихынан» бізге 18 кітабы жетті. «Күшімнің мүмкіндігіне қарай, бұрынырақта жауынгер болған грек ретінде Цезарь Неврының билік құруынан бастап, Валенттің өліміне дейін баяндаймын. Мен осы еңбекте шындықты айтуды уәде еткенмін, менің ойымша, еш жерде ол уәдені саналы түрде үндемей қалып немесе жалған айтып бұзған жоқпын», — деп айтады Аммиан Марцеллин өзі және шығармасы туралы. Оның замандасы мен танысы, сөз шебері Либаний оның гректен шыққанын, Аммианның туған қаласы империяның шығыс бөлігінің сол кездегі астанасы Антиохия екенін атап көрсетеді.

Аммиан өзінің әскери мансабы туралы басынан өткерген оқиғаларды баяндағанда бірнеше мәлімет берген. Ол әскери қызметін шыққан тегі ақсүйек екенін дәлелдейтін протектор болудан бастаған, 353жылы Урзициннің атты магистр нөкерлері қатарында болған, 354 жылы онымен бірге Антиохияда болып, соңынан император Констанцийдің шақыртуы бойынша Медиоланға (Миланға) аттанған. Урзицинмен бірге Аммиан Галияға аттанған, ал 357 жылы шығысқа аттанып, парсыларға қарсы соғысқа қатысқан. 359 жылы ол Амида қоршауында болып, осы бекіністің жойылғанын көрген. 363 жылы ол император Юлианның парсыларға қарсы жорығына қатысып, соңынан император өлгеннен кейін Рим әскерінің масқара болып кейін шегінгенінде әскер қатарында болған. Осымен оның әскери оқиғаларға тікелей қатысуы тоқтаған. Шамасы, ол Парсыдан қайтқаннан кейін әскер қатарынан шыққан болу керек, біраз уақыт Антиохияда тұрып, Римге көшіп барып өмірінің соңына дейін сонда тұрған.

Бір естеліктен біз оның 379 жылы қала перфекті және 382-383 жылдары Италия преториясының перфекті қызметін атқарған, Гипатимен, сол уақыттың ең атақты адамымен жақсы қарым-қатынаста болғанын байқаймыз.

Гректен шыққан және грек білімін алған Аммиан егде тартқан кезінде Рим әдебиетін игеріп, замандастарының айтуы бойынша, әдеби тілде керемет сөйлеген. Үлкен тарихи шығарма жазып, Аммиан өзінің білімімен Тацит сынды жоғары деңгейлі тарихшы ісін жалғастырушы ретінде өте дамыған әдеби талғамын көрсетті. Тациттің «Анналдары» мен «Тарихы» 30 кітап көлемінде Рим мемлекетінің тағдырын император Август (14 ж.) өлгеннен бастап, Флавий (96 ж.) әулеті билігінің ақырына дейін көрсеткен. Шығармасының сақталған бөлігінде Аммиан Тацит есімін бірде-бір рет айтпағанымен, оның осы атақты бастаушы мен латын тілінің сөз саптау шеберімен өте жақсы таныс болғаны күмән келтірмейді. Бұл Аммианның тек Римнің тарихи әдебиетінде Тацит қалдырған баяндаудың анналдық (жылнамалық) тәсілін игергенінен емес, сонымен бірге стилдегі тарихи баяндау тұжырымдарының кейбір тәсілдерінен де байқалады.

Аммианның замандастары қаншалықты оны тарихшы және тарихи жазушы деп бағалағанын біз білмейміз. Оны өз ғасырының ерекше құбылысы ретінде қабылдаймыз. Тацит кезінде ІІ-ІІІ ғасырлар бойы сақталған жоғары деңгейінен құлдыраған латын тіліндегі тарихи шығармалардың санынан қалған Аммиан күтпеген құбылысты білдірді. Осы кезде аса жұтаңдықтан құтқарған Тацит, Цицерон және басқа да гректің ұлы тарихшыларынан алған оның оқымыстылығы өз дегеніне жеткізді.

АММИАН МАРЦЕЛЛИН

ТАРИХ

XXIII, 1.

1. Өткен жылдың маңызды оқиғалар легі осы болды. Үш рет консул болған Юдиан жаңа жылда перфект Галий Салустийді төртінші рет трабелік жолдасы етіп алып, осы жоғары лауазымға отырды. Жеке адамның жолдастыққа (орынбасар) Авгуспен түсуі жаңалық болды, бұны бұрын-соңды білмеген себебі мұның Диоклецан мен Аристобулдың консулдардан кейінгі болғанын ешкім есіне түсіре алмады.

2. Күтпеген жерден болатын кездейсоқтықтарды ескере отырып, Юлиан жорыққа түпкілікті түрде, зор қажырлықпен дайындалды. Сонымен бірге ол мемлекеттің де жағдайын есінен шығармады, өзінің билік құрған кезеңін ұлы құрылыстармен есте қалдырмақ болып, ешқандай қаржыны аямай, кезінде даңқы шыққан Иерусалим ғибадатханасын жөндеуден өткізбек болады. Веспасиан, кейіннен Тит қоршап алып, басып кіргенге дейін бірнеше кескілескен ұрыстарды басынан өткерді. Осы істің ертерек орындалуын бұрын Британ вице-перфекті болған антиохиялық Алипийге тапсырды. 3. Алипий іске белсене кірісті, (Палестина) провинцияның билеушісі оған көмек көрсетті, дегенмен іргетас жанынан жиі шығып жатқан от жалыны жұмысшыларға кедергі жасады, себебі олар бірнеше рет күйіп қалып жатты. Осылай, апаттың қарсылық көрсетуінен бұл бастама тоқтап қалды.

4. Сол жылдары император Вечный (Мәңгілік) қаласынан жіберілген елшілерге әртүрлі лауазымдық орындар берді. Олар ақсүйектер тегінен шыққан және қоғамға енбегі сіңген адамдар еді. Апронианды ол Римнің перфекті, Октавианды-Африканың перфекті, Венсутаны-Испан викариаты, Руфин Арадиді жақында қайтыс болған Юлианның орнына Шығыстың комиті етіп тағайындады. 5. Осы тағайындаулар қажетті деңгейде өтілгеннен кейін соңынан рас болып шыққан бір белгі оны қатты үрейге ұшыратты. Қаны тоқтамағаннан жуық арада мемлекеттік казначейліктің комиті Феликс қайтыс болды, одан кейін соңынан ала комит Юлиан қайтыс болды, халық Юлианның мүсінінен оқып, келесі сөздерді айтты: Феликс, Юлиан, Август. 6. Одан бұрын тағы да жаман бір белгі болған еді. Қаңтар айының календасы кезінде, Юлиан Гений ғибадатханасына көтеріліп бара жатқанда абыздардың ең үлкені ешкім оны итермесе де құлап қалып, қайтыс болады. Отырғандардың біреуі ақымақтығынан ба, әлде жағымпазданайын деп пе, белгісіз, бұл белгі үлкен консул Саллустке қатысты деп айтады, бірақ бұл белгі жасы үлкеннің емес, лауазымы үлкеннің қайтатынына берілген белгі болып шығады. 7. Сонымен қатар басқа да маңызды белгілер болашақта не төніп келе жатқанын көрсеткен.

Парсыларға қарсы жорықтың басында Констинопольдегі жер сілкінісі туралы хабар келді, тәжірибелі көріпкелдер басқа елді жаулап алуға аттанғалы жатқан патша үшін жақсы белгі еместігін айтты. Сондықтан да олар берілген белгінің орындалмауы үшін алған бетінен қайтуын сұрады, сырттан жау ентелегенде өлімнен қорқуды елемей, қайткен күнде де мемлекетті қорғау үшін, бірақ заң қандай тәсілмен болса да қорғану іске асады. Сол жылдар қарсаңында император Сивиллин кітабынан болатын соғыс туралы сұрап аштырғанда, онда император осы жылы Римнен жорыққа шығу райынан қайтсын деген жауабы бар хат алады.

XXIII, 2.

1. Сонымен бірге Юлианға өз көмектерін ұсынушы әр халықтан елшілер келе бастады. Оларды дәрежесіне сай қарсы алып, Рим мемлекетіне сырттан келген көмек арқылы емес, қайта өз достары мен одақтастары күштерімен қорғау керек деген парасатты жауап берді. 2. Тек Армения патшасы Арзакқа ғана үлкен әскер жинап, қайда келуі туралы ұсыныс жасап, оған жақын арада қандай шешім қабылдайтыны туралы хабар беретініне уәде етіп жібереді. Юлиан, өз ойынша, жеткілікті күш жинағаннан кейін, көктемнің басында жау жеріне шығатыны туралы хабардың алдын алып Евфраттан өтуге бұйрық береді 3. Бұйрық алынысымен барлығы қыстаған жерлерінен аттанып, әр тұрақтарға жиналып, патшаның келуін күтті. Ал ол Антисхиядан шықпас бұрын Сирия округы бойынша юрисдикцияның бастығы етіп Гелиопольден шыққан Александр деген қатал және ашушаң адамды тағайындайды, айтулары бойынша, бұл адам осы орынға лайық емес, мансапқұмар және дөрекі тілді антиохиялықтарға лайық адам — сот болатын. 4. Аттанар кезінде шығарып салуға әртүрлі деңгей мен лауазымдағы адамдар жиналды, барлығы сәттілік тілеп, атақпен оралуларын тіледі және қайтып келгеннен кейін жұмсақ және кешірімшіл болуын сұрады. Бірақ олардың әжуәсі мен мазақ лақаптары үшін Юлианның ашуы басылған жоқ еді, сондықтан ол қатты сөйлеп, оларды енді қайтып көрмейтінін айтады. 5. Айтулары бойынша, ол қайтар жолының да бағытын анықтап, жарық аяқталғаннан соң қысқа жол арқылы кликийялықтар қыстаққа оралатынын айтқан дейді, осыған байланысты Мемория провинциясының билеушісіне осы далада қажетті дайындықтар жасау тапсырылды. Оның айтқаны кейіннен дәл келіп, денесін ең қарапайым жерлеу шеруінің шығарып салуымен өзі қалаған жерге қойды.

6. Күн қатты жылынған кезде, ол 5 наурызда шығып, үйреншікті жолмен Гиераполге жетеді; Осы үлкен қаланың қақпасына кіре бергенде күтпеген жерден сол жақ қақпасы құлап түседі, ауыр бөренелер мен тастар астында көптеген жараланғандарды есептемегенде, сонда тұрған жауынгерлердің 50-і қайтыс болады. 7. Мұнда ол барлық әскерін жинап, тездетіп Месопотамияға аттанады, өзінің келе жатқаны туралы хабарлар жетпестен, ал оған ол бар жан-тәнін салған еді, күтпеген жерден Ассирияны басып алады. Әскері мен Скифтерден (Готтар) құралған қосымша отрядтармен аспалы көпір арқылы Евфраттан өтіп, Батнаға, муниципалды қала Осдроенға жетеді, онда ол қарғыс атқан белгінің орындалуына ұшырайды. 8. Жем-шөп дайындаушылардың үлкен тобы бидайдың үлкен шөмелесі (ол жақта сөйтіп биік етіп жинайтын) жанында тұрған. Үлкен үймедегі бидай байламаларын жұлқылаған адамдардың күшіне шыдамаған пішен шөмелесі ауыр салмағымен құлап, тағы да 50 адам үйменің астында қалады.

XXIII, 3.

1. Қатты қайғымен ол ары қарай жылжып, Красстар мен Рим әскерінің,опат болған көне қала Карға жетеді. Мұнда Парсыға апаратын екі жол айрығы бар: сол жағы Адиабен мен Тигр арқылы, оң жағы Ассирия мен Евфрат арқылы өтеді. Осы қалаға бірнеше күнге тоқтаған кезде Юлиан кезек күттірмейтін істерімен айналысып, жергілікті халықтың салты бойынша сол елде қадыр тұтатын (Луна) Ай құдай әйелге құрбандық шалады. Айтулары бойынша құрбандық алдында оның Парсыда өлгені туралы хабар келсе, билікті ешбір кешеуілдетпей өз қолына табыс етіп, өзінің туысы Прокопийға жасырын түрде куәлерсіз көгілдір түсті шапанын береді. 3. Юлианды қайғылы оқиғаны білдіретін түстер де мазалады. Сондықтан оның өзі де, түс жорушылар да қалыптасқан жағдайды қорытып, 19 наурыз күні сақтану керектігін айтады. Соңынан белгілі болғандай, сол түні Мәңгілік (Вечный) қаласында Апронианның перфектілі кезіндегі Аполлон Палатинскийдің ғибадатханасы өртеніп кетеді. Егер өртке қарсы дереу шара қолданбағанда өрт шарпуы Кумский (яғни Сивиллин) кітаптарын да құртып жіберер еді.

4. Юлиан әскерімен әртүрлі азық-түлікті дайындауға жарлық берумен айналысып жатқанда жаудың атты әскері шекарадан өтіп, олжаны алып кеткені туралы бар күшімен шапқылап келген барлаушылар жеткізеді.5. Мұндай жайсыз хабарды естігеннен кейін сол кездегі әскери жоспар бойынша 30 мың таңдаулы жауынгерлерді бөліп, алдында айтылған Прокопий басшылығына беріп, оған қоса Египеттің бұрынғы дуксы комит Себастьянды теңдей дәрежеде өкілеттік беріп, жібереді. Оларға Тигрдің бетін ұстанып, сол кездерде болатын күтпеген жерден кенеттен шабуыл жасамауларын қадағалап тұру және мүмкіндік болса Арзак патшамен бірігіп, сонымен бірге Кордуэн және Моксоэн арқылы шұғыл жорық жасап, Мидияның құнарлы жері Хилиокомды және басқа да жерлерді басып алып, ол Ассирияда тұрып, қажеті болса оларға қолдау көрсететін онымен қосылуға бұйрық береді.

6. Осындай бұйрық беріп, Юлиан Тигр арқылы өтпек болғансыды, оған әдейі алдын ала азық артқан бөлімшеге өткел дайындауды бұйырған еді, шын мәнінде ол оң жаққа бағыт алады. Түнді тыныштықпен өткізіп, ол таңертең өзі күнделікті мінетін атын алдырады. Вавилондық атау тағылған бұл ат алдыртқанда, ол аттың іші бүріп ауыра бастайды да жерге құлап, алтын мен асыл тастармен әшекейленген жаппасын былғайды. Мұндай белгіге қуанған Юлиан жанында тұрғандардың қостаушы айқайына мынаны айтты: «Барлық әшекейімен Вавилон жерге құлады». 7. Құрбандық малдар арқылы болғанды жоруға тоқталып, Евфратқа құятын Белих (Ваlісһа. - ред.) өзені ағып жатқан Даваннің бекініс лагеріне келеді. Осында тамақтанып және дем алып, келесі күні жақсы бекінген және тауар айналымы бойынша бай қала Каллиникке жетеді. Мұнда Юлиан наурыз айының 27-сін өткізді. Сол күні жыл сайын Римде құдайлар анасына арнап салтанатты той өтеді және пұт салынған атты арба Альмона өзенінің суына жуылады. Әулие істі көне салт бойынша орындап, Юлиан қолы бостықты пайдаланып, түнді қызықты және көтеріңкі көңіл-күймен өткізеді. 8. Келесі күні әскерімен барлық жағынан су деңгейі көтеріңкі өзен жағасын жағалап жүрді. Бір жерге жетіп, ол шатыр құрғызды. Мұнда оған сарацин тайпаларының патшалары келді. Олар оған тізе бүгіп, әлем әміршісі және өздерінің билеушісі ретінде иіліп, алтын тәж алып келеді. Юлиан оларды жақсы қабылдайды, өйткені олардың партизандық соғыста пайдасы барын білетін. 9. Олармен сөйлесіп отырғанда, кезінде күшті патша болған Ксеркс құрғандай флот келіп жетті. Оны трибун Констанциан мен комит Луциллиан басқарды. Евфраттың кең арнасы кемеге толып кетті. Флот әртүрлі жағалауларда жасаған мың жүк кемесінен тұратын. Оларға азық, қару, қамал бұзатын машиналар тиелген болатын. Сонымен бірге 50 соғыс және соншалықты көпір жасауда қолданылатын кемелері болды.

XXIII, 4.

1. Бұл жағдай азын-аулақ қабілетіме қарай әскери істен бейхабардарға әскери құралдар туралы қысқаша, бірақ нақты сипаттама беруіме себеп болады. Баллистадан бастаймын. Екі бағана арасына мықты темір орнатылып, оның ортасына цилиндр іспеттес түзу сызықты ойығы бар төрт бұрышты бағана тіреледі. Бағананың бұл тұсына қалың өрілген жуан бекітіліп, екі қақпамен байланыстырылады. Осының біреуіне ақырын ғана темір ұшты оқты қоятын көздеуші тұрады. Ол қойылғаннан кейін екі жақта тұрған адамдар қақпаны тездетіп бұрай бастайды. 3. Жоғарғы жағы арқанның ұшына жеткенде, оқ ішкі итерістен көз жетпейтін жылдамдықпен ұшады. Көп жағдайда оқ жылдамдығына көз ілеспейтіні соншалық, оқты көрмес бұрын ауырғанды сезіну өлімші болып жараланғаныңды білдіреді.

2. Қазіргі кезде онагр (жабайы есек) аталатын сары шаянның формасы осындай. Екі бағананы қарапайым немесе тас еменнен жонып, олар иілетіндей етіп, кішкене доғалдандырады, содан кейін аралауға арналған қондырғыға ұқсатып бекітеді де екі жағынан үлкен тесік жасайды, сол арқылы машина ажырап кетпеу үшін бекітілетін мықты арқан өткізеді. Осы арқандардың ортасына қисық бағытта ағаш қондырғы көтеріледі. Оған бекітілген арқандар оны көтеріліп, қайта төмен түсетіндей етіп ұстап тұрады. Оның жоғарғы жағына темір немесе томардан жасалған жұмыр қоржын темір имек орнатылады. Бұл ағаш құранды астына сабанмен толтырылған қалың қапшық байланады, кірпіштерге жақсы бекітіледі. Егер бұл машинаны тас қабырғаға орнатса, онда салмағының ауырлығынан емес, қатты сілкіністен, астындағының бәрін босатып қиратады. 6. Соғыс кезінде қоржынға (атпақ) домалақ тас салып, төрт адам екі жағынан арқан байланған тартпаны тарта бастайды да тұтқаны көлденең жағдайға жеткізіп, артқа иеді. Машинаның үстінде тұрған басқарушы темір балғамен машинаның барлық байланысын ұстап тұрған кілтті шығарады. Босатылған тұтқа тез итерістен алға қарай майысады, қапшыққа соғылып, жолындағының бәрін қирататын тасты лақтырады.

7. Бұл машина «tormenrum» деп аталады, өйткені қол бұрау арқылы күш алады, сары шаян сияқты жоғарыға жағатын құйрығын көтереді, жаңа заман оған тағы «онагра» деген атау тақты, себебі жабайы есектер қуғыннан қашқан кезде тұяқтарымен жердегі тасты қуғыншыларына атып қашады, ал ол тас адамның бас сүйегін сындырып, езіп жібереді.

8. Енді таранға келейік. Биік шыршаны немесе талды алып, бір ұшын темірмен қойдың маңдайына ұқсатып қаптайды, сондықтан бұл машина осылай аталған, содан ол ағашты көлденең бағаналарға іледі, оны тепе-теңдікте ұстайды. Ағаштың үлкендігіне қарай сонша адамды соған қояды, олар оны артқа тартады, содан кейін бар күшімен алдындағыны қирату үшін алға қарай итеріледі. Жиі ұрудан құрылыстар жарылып және босаған қабырғалар құлай бастайды. 9. Бұл машина күшпен жіберілсе, мықты бекінген қалалардың қабырғаларын бұзып, қорғаушыларды қалқандарынан айырады.

10. Айламен ойлап табылған тарандардың жиі қолданысынан қызықтығын жоғалтып алды, сондықтан оларды тарихты жазушылар өз шығармаларында айтып кеткен, біз — гректер оны «елеполис» деп атайтын басқа машиналармен алмастырды. Антигон патшаның ұлы ұзақ уақыт осы машинаны қолданған Дмитрий Родос т. б. қалаларды жаулап алып, «Полиоркет» деген атқа ие болды.

11. Оны былай жасайды. Қалың тақтайлардан, ұзын шегелермен бекітіп жасалған, шабуылға арналған үлкен қалқан соғып, оны өгіз терісімен және жаңа қырқылған шыбықтармен қаптап, лақтырылатын снарядтардан қауіпсіздендіру үшін үстінен сулы лай құяды. 12. Алдыңғы жағынан суретшілер немесе мүсіншілер салатын найзағайдай етіп ұшталған үш баған отырғызылады. Бағандар темірден құйылып жасалады, өте мықты және соғылғанның бәрін жайпайды. 13.Бұл мықты құрылғы дөңгелекке орнатылып, бірнеше жауынгерлер артқы жағына орналасып, оның қозғалысын арқанмен іске асырады. Барлық күшін жинап, олар оны қабырғаның ең осал жеріне апарады, егер қорғаушылар қарсы шабуыл жасап, шегіндірмесе, бұл машина қабырғаны ойып, кең тесік жасайды. 14. Лақтыратын қару түрі маллеолдар мына жолдармен жасалады. Қамысқа оқтар темір сыммен ұшы төмен қаратылып бекітіледі, әйелдердің жүн иіретін ұршығына ұқсатылып жасалады, бос тесіктер жанғыш материалдарымен толтырылып, от тұтатқыш қойылады 15. От жылдамдықтан сөніп қалмас үшін оны жай тартылған садақпен жібереді, одан ол бір нәрсеге барып тиіп, тұтанады, су шашылғаннан от одан да күшейе түседі, құм сеуіп өшірмесе, басқа жолмен өшірілмейді. Осымен шабуылда қолданылатын қаруларды суреттеуді аяқтаймын, мен олардың бірнешеуін ғана суреттедім. Енді өзімнің нақты баяндауыма көшемін.

XXIII, 5.

1. Үлкен ықыласпен қосылған, сарациндерден құралған қосымша отрядты алып, Юлиан жеделдетіп алға қарай жүрді де, сәуір айының басында әскери ереже бойынша мықты етіп салынған Керкузий бекінісіне жетті. Аралға ұқсатып Абора мен Евфрат өзендері оны айнала қоршап жатыр. 2. Диоклецианға дейін ол маңызды емес, әлсіз орын болатын. Сирияда парсыларды еркін кіргізбей, варварлар жағындағы шекараны күшейту үшін император оны биік мұнаралы қабырғалармен қоршатты. 3. Бір күндері Антиохияда бейбітшілік орнап тұрған кезде бір мимикалық актер әйелімен театрланған көрініс ретінде өмірден алынған сценаларды ойнайды, көрермендер орындалу шеберлігіне сүйсініп отырған, бір уақытта оның әйелі мынаны айтты: «Егер бұл түс болмаса, онда мынау парсылар». Көрермендер бастарын бұрып, бұлтша төнген садақ оғынан құтылмақ болып, кім қайда болсын шашырап кетті. Қала өртенді, көптеген бейбіт адамдар өлтірілді, маңайларда ұрлық пен өрт шығып жатты, жау есепсіз олжамен үйлеріне қайтып кетті. Өзінің отандастарының өліміне алып келген Мареад тірідей өртелді. Бұл Галлиен заманында болған оқиға.

4. Акборадан көпір арқылы әскермен жүк арбаларын өткізу үшін Юлиан Керкузиде болғанда, ол перфект Галий Саллустиядан парсыларға қарсы соғыс бастамауы және құдайлардан сәтсіздікке ұшыратпауды өтінбей жатып, қауіпті істі бастамауына жалынған хат алды. 5. Дегенмен Юлиан жеңіл сөзбен жеткізілген кеңесті тыңдамай, ары қарай батыл жүріп кетеді, себебі ешқандай адамның құдіреті және ешқандай атақ маңдайға жазылған істі өзгерте алмады. Өзеннен өте салысымен жауынгерлердің бірде-бірі кейін шегініп кетпеуі үшін көпірді бұзып тастауға бұйрық береді. 6. Бұл жерде де жағымсыз белгі берді: Жендет қолынан өлген, азықпен қамтамсыз ететін қызметкердің өлігі кездесті. Императордың қарамағындағы перфект, Саллустии кездейсоқ кедергілерге байланысты азықпен қамтамасыз етемін деген уәдесін орындамағаны үшін өлтірткен болатын. Келесі күні ол байғұс өлтірілгеннен кейін оның уәде еткеніндей азық-түлікке толы кеме де келіп жетті.

7. Одан шығып Дайта «зығыр ағашы» деп аударылатын жерге келдік. Біз мұнда алыстан байқалатын император Гордианның қабірін көрдік. Мен оның, істерін бозбала кезінен әскери қолбасшы ретіндегі бақытты жорығы және қатігездік жағдайларда өлтірілгені туралы жазған болатынмын. 8. Діни сенімі мықты Юлиан өлгеннен кейін әулиелер қатарына жатқызылған императорға арнап құрбандық шалады. Қаңырап қалған Даруға қаласына бағыт алып келе жатып, алыстан жауынгерлер отрядын көреді, олардың не алып келе жатқанын түсінбей тоқтап қалады. Олардың қатарына шабуыл жасаған бірнеше садақ оғымен шаншылып өлтірілген өте үлкен арыстанды оған алып келді. Мұндай белгіге риза болған Юлиан болашаққа сенім артты, дегенмен тағдыр өзгермелі болып, нәтижесі тіптен басқа шықты. Бұл патша өлімінің белгісі еді, бірақ қай патшаның өлімі екен? 9. Тарихтан көріпкелдің де жауабы екі түрлі болатынын оқығанбыз, тек артынан болған оқиғалар ғана оның мағынасын ашатын. Дельфийлік сәуегей Галис өзеніне өткеннен кейін Крездің улы мемлекетті талқандайтыны және Афиналықтардың Мидиялықтармен (парсылармен) соғысын да, теңізде болатын қақтығыстарын да осылай айтып жорыған болатын. Соңғы жорығаны да шындық, бірақ екі түрлі мағыналы:

«Аіо te Aeacida Romanos vincere posse» («Римдіктерді сен Эакид жеңе аласың және Римдіктер Эакид сені жеңе алады». — ред.).

10. Император нөкерлері қатарында болған Этрусстік гаруспиктер — көріпкелдік ісінің білгірлері де болды, олар да бірнеше рет бұл жорықты кейінге қалдыруға кеңес берді. Бірақ оларға сенгілері келмеді. Әскери іске қатысты өздерінің кітаптарын алып шығып, олар бұл белгі сақтануды көрсететінін өзге жұртқа шабуыл жасап отырған патша үшін сәтсіз болатынын айтты. 11. Бірақ олар философтардың дәлеліне қарсы тұра алмады. Осы соңғылар императордың ықыласына бөленген болатын, оларға әркез қателессе де, өздері білмейтін кей заттар туралы пікірлерін қасарыса дәлелдеп тұрып алатын. Бұлтартпайтын дәлел ретінде олар өткеннен мысал келтіріп түсінік беретін. Император Максимиан парсы патшасы Нарзеске қарсы шабуыл бастамақ болған кезде арыстан мен үлкен қабан өлтіріліп, оған қарсы тартылған болатын. Ол сол кезде жеңіп шығып, аман-сау оралған болатын. Философтар бұл шабуыл жасаушының қайтыс болатыны туралы белгі екенін ескермей отыр, себебі ол кезде Нарзес бірінші болып, Рим қоластындағы Арменияны басып алған еді. 12. Келесі күні, бұл 7 сәуір еді, күн батып бара жатқан кезде, кішкене бұлт шығып, бір уақытта ауа тарылып, түнек болып кетті. Бірінен соң бірі күн күркіреп, Иовиан атты жауынгерге және ол өзеннен суарып, жетектеп келе жатқан екі атқа найзағай түсіп өлді. 13. Осыған байланысты көріпкелдер шақырылып сұратылды. Олар бір ауыздан бұл найзағай «кеңес беруші» деп аталады, бұл жорыққа шығуға болмайды деген белгі және олар бір нәрсеге шешілуге , не бас тартуға кеңес береді дегенді айтты. Оның үстіне осындай атақты есімі бар жауынгерді және әскери аттарды өлтірген найзағай белгісі аса маңызды және кітап бойынша мұндай найзағай түскен жерге қарауға болмайды және адам аяғы баспау керек. 14. Философтар, керісінше, кенеттен болған қасиетті оттың жарығының еш жайсыз белгісі жоқ, бұл тек бір күшпен жоғарыдан төмен қарай жіберілген күшті желден болған, егер осыдан болашақты ашатын болсақ, онда императорға болашақ атақты істерінің сәтті болатынын білдіреді, себебі біз білетіндей от өз табиғатына сай төменнен жоғары қарай көтеріледі деді.

15. Мен басында айтып кеткен көпір дайын болған кезде, бүкіл әскер өзеннен өтті, император батыл алға талпынып, өздеріне де, қолбасшыларына да сеніп отырған жауынгерлеріне сөз айтуды өз борышы санады. Керней үнімен барлық центури, когорттар мен манипулдар орталыққа жиналғаннан соң, император биік төбешікке шығып, қуанышты көңілмен барлық жиналғандардың ықыласты тыңдауымен сөзін бастады.

16. «Ержүрек жауынгерлерім! Сендерді күш кернеп, тыңайып тұрғандарыңды көріп, әртүрлі дәлелдер келтіріп, римдіктердің парсы патшалығына менің қастарым айтқандай, алғаш рет соғыс ашып отырмағанын айтқым келіп, мен сендерге сөзімді арнамақ болдым. Албандар мен массагеттер (қазір оларды Аландар деп атаймыз) жері арқылы өтіп парсыларды жеңіп, Каспий теңізін көрген Лукулл мен Помпей туралы айтып жатпаймын. Легат Антоний Вентидийдің осы жерде көптеген қанды соғысқа қатысқанын да білеміз. 17. Дегенмен бұрынғы , кезді қалдырып, сендердің алдарында жана тарихтың нені сақтағанын жайып салайын. Бұл елден Траян, Вер, Север; сонымен қатар естелігін қадір тұтатын кіші — Гордиан да жеңіспен және олжамен қайтқан. Ол Резайне түбінде парсы патшасын жеңіп, қуғынға ұшыратады, бірақ преторяндық перфект Филипптің және оның сыбайластарының қастандығымен ол осы көмілген жерінде өлтірілген болатын. Оның аруағы ұзамай кегін алды: қастандыққа әділдіктің өзі қарсы шықты, олар азапты өліммен өлді. 18. Ұлы істер бұл патшаларды осы есте қалатын ерліктерге итерген болатын. Ал бізді бұл іске жақында ғана басып алынған қалалардың тағдыры, кегі алынбаған жауынгерлердің өлімі, опат болған әскерлер мен жақындарымызды жоғалтқанымыз итермеледі. Өткеннің өкінішін емдеуге кегімізді алатынымыз себеп болады, осы шекарада мемлекеттің қауіпсіздігін қамтамасыз етіп, ұрпақтың біздің есімімізді мақтан етуіне себепкер боламыз. 19. Құдайдың аркасында мен барлық жерде сендердің қастарында, қолбасшы ретінде, менің үмітімше, бақытты әскеріммен боламын, жауынгер ретінде жаяу әскердің ең алдында, біресе атты әскер қатарында боламын деп ойлаймын. Егер мен тағдыр жазып соғыста өлсем, мен өзімді көне Курций, Муцийлер және атақты Деций әулеті сияқты Рим бейбітшілігі үшін құрбан еткеніме риза боламын. Біздің жақындарымыздың қаны олардың қылыштарында әлі кеппеген, біз үшін дұшпан осы халықты құртуымыз керек. 20. Біздің бабаларымыз бірінен соң бірі дұшпандарын құртуымен өмірден өткен. Ауыр және ұзақ соғыстан кейін ғана Карфаген жеңілген болатын, бірақ даңқты көсем жеңістен кейін қаланы тастап кетуге қорықты. Сципион Нуманцияны ауыр қоршаудан кейін түбімен жойып жіберді. Өзіне бәсекелес үлкен қаланың өспеуі үшін Рим Фиденаны талқандады. Бұл қауымдастықты бұрын күшті болды деген тарихшыларға сенбейтіндей етіп Фалисков пен Веинді де таптап тастады. 21. Өзіміздің көне тарихымызбен жақын таныс осыны мен сендерге айтқым келді. Ал енді сендер Рим жауынгерлері үшін апатқа итеретін пайданы ғана ойламай, жорықта өз бөлімінде болып, тудың соңынан ілесіп, соғысу ғана қалды. Біліп қойыңдар, кімде-кім артта қалып қойса, жау аяғының сіңірін кеседі. Мен жауымыздың айлалығы мен зұлымдығынан басқа ешнәрседен қорықпаймын. 22. Сөзімнің соңында мынандай уәде беремін: жорығымыз сәтті аяқталғаннан соң, өздері не айтса әділ деп санайтын, билік күшіне сенетін патшалардың ерекше құқынан бас тартып, кім сұраса да іс-шаралардың сәтті және сәтсіз тұстары туралы есеп беремін. 23. Сондықтан еңселеріңді көтеріңдер, алдымызда күтіп тұрған сәтті істер үшін рухтаныңдар. Менімен тең дәрежеде біздің басымызға жазған қиындықтарды жеңіп, жеңіс шындық жағында болатынына сеніңдер».

24. Осындай қуат беруші сөздерімен аяқтады. Әскери рухпен жігерленген жауынгерлер өздерінің көсемдерінің даңқына ырза болып және сәтті аяқталуына үміттеніп, қалқандарын көтеріп, барлық қиындықтарды жауынгерлерімен бөлісетін император тұрғанда ешқандай қауіп жоқ деп айқайлады. 25. Галл полктері ерекше қуаныш көрсетті, себебі олар император барлық қатарларды өзі аралап шығып, жауынгерлеріне рух бергенде, әркез варвар тайпалары жеңіліп, рақымшылық етуі туралы жалынғанын көрген болатын.

XXIII, 6.

1. Баяндауымның осы тұсына жеткенде, шегініс жасап Парсының географиялық жағдайын айта кеткенді жөн санаймын. Бұл елдің жер жағдайы туралы толық жазылған, бірақ олардың кейбіреуі ғана шындыққа жанасады. Егер менің суреттеуім толығырақ болса, бізге соншалықты пайдалы болады. Өз баяндамасында белгісіз нәрсе туралы жазғанда қысқа жеткізуге тырысқандар нақты нені анықтағысы келетінмен емес, нені айтпай кетуі керектігімен әуре болады.

2. Мен алдында айтып кеткен себептермен бұл басында жері онша кең емес және әртүрлі атқа ие болатын, Вавилонда Ұлы Александр жазым болғаннан кейін, Парфиялық Арзактың иелігіне көшті. Ол төменгі сатыдан шыққан адам болатын.

Бозбала кезінде қарақшылардың атаманы болған, бірақ тамаша әрекеттерімен көзге түсіп, жақсы атқа ие болды. 3. Көтерген және батыл ерліктерімен ол Александрдың орнын басқан Селевскі Никаторды (жеңіскер), жеңістерімен осылай атанған, жеңді. Македондық гарнизондарды қуып шығып, Арзак бейбітшілікті бұзбай, өз қоластындағыларға рақымшылық пен әділдік танытқан. 4. Барлық көрші аймақтарды ол күшпен, әділ ақылымен немесе өз есімі даңқымен қорқытып жеңген. Парсыны қалалармен, бекіністермен көбейтіп, басында өзі қорқатын көрші халықтар үшін айбарлы етті де орта жаста өз өлімімен өлді. Ақсүйектер де, қарапайым халық та ол туралы бірдей пікірде болатын және діни салттарына сәйкес оны бірінші етіп жұлдыздар қатарына енгізді. 5. Сондықтан да қазіргі уақытқа дейін осы халықтың өр мінезді патшалары Күн мен Айдың ағайындары саналады және біздің императорларға Август есімі қаншалықты қадірлі болса, бұрынғы бейшара және атақсыз Парфия патшалары үшін Арзак есімі арқылы ұлы ерекшеліктер туындады. 6. Қазірдің өзінде оған арнап құдайға арнағандай рәсімдер өткізеді, оған деген құрмет жоғары билікті иемденуде де, әртүрлі өзара таласта да басқаларға қарағанда, оның қазіргі ұрпақтарында да сақталған, парсылар Арзактың ұрпағына мейлі ол жауынгер, не жай адам болсын, қол жұмсауды күнә деп есептейді.

7. Бұл халық басқа халықтарды жеңіп, өз жерін Пропонтида мен Фракияға дейін кеңейткені белгілі, бірақ менмендікпен, кей патшалардың астамшылдығы елді титықтатқан, өте алысқа жасаған жорықтары патшалықты кедейлікке алып келіп, оның шекарасын тарылтты. Кир тап осындай болатын. Көз жетпес әскерімен Боспордан өтті, бірақ скиф ханшасы Томирис ұлдарының өшін алу үшін оның әскерінің бір адамын қалдырмай жойып жіберді. Кейінірек алдымен Дарий, содан кейін Ксерокс Грецияға көз тігіп, соғысты басқа табиғи ортаға (теңізге) ауыстырғанда, теңізде де, құрлықта да әскерлерінен айырылып, өз бастарын әрең дегенде аман алып қашқан. Александрдың соғысы мен оның мұрасы бойынша бір адам билігіне халықтың өткені туралы айтып жатпаймын.

9. Ұзақ уақыт бойы республика, соңынан император кезінде бұл халықтар бізбен соғысып келді, кей жағдайда бұл соғыс нәтижесіз, кей жағдайда парсылар жеңіліп, кейде жеңіп отырған.

10. Ал енді қысқа ғана менің баяндауымның жоспарына сай бұл елді суреттеймін. Бұл елдің ені де, ұзындығы да өте кең жерді алып жатыр. Ол барлық жағынан бірнеше аралдары бар және теңіз қатынасы жақсы дамыған Парсы теңізін қоршап жатыр. Мұхиттан осы теңізге кірер бұғазының тарлығы соншалықты, Кармания мүйісі Гармозонттан жергілікті халық Маки деп атайтын қарама-қарсы мүйіс өте анық көрінеді деп айтады. 11 . Осы тар бұғаздан кейін теңіз кеңейеді де суы жолай тартылатын Евфратқа құятын жері арқылы Тередон қаласына дейін жүзуге болады. Бұғаз шеңбер тектес және оның жағалауы 20 мың стадияны (3540 км.) құрайды. Жағалауында қалашен ауылдар бір-біріне жақын жатыр, сондықтан жағалауда жақсы қарқынмен сауда жүріп жатыр. 12. Бұғаздан кейін Караман шығанағы шығысқа қарай созылып жатыр. Оңтүстік шығанақ Кантих деп аталады. Одан алыс емес жерде, батысына қарай Халит аталатын екінші шығанақ жатыр. Осы жерден көптеген аралдар басталады, олардың кейбірі ғана белгілі, Үнді мұхитына тиіп жатыр. Бірінші болып күн нұрын қабылдайтын болғандықтан, судың температурасы жоғары. 13. Географтардың сызбасы бойынша жоғарыда айтылып кеткен жер мынандай болады. Солтүстіктен Каспий қақпасына дейін Кадусия мен шекаралас көптеген скиф тайпалары мен Аримаспалармен, жабайы бір көзді адамдармен; батысында Армяндармен, Нифат тауымен, Азияда туратын Албандармен, Қызыл теңізбен және кейіннен Сарацин аталған Сценит арабтарымен шектесіп жатыр; оңтүстігінде өз алдында Месопотамия, ал тура шығысында Үнді жерін қақ жарып өтіп, оңтүстік теңізіне құятын Ганга өзеніне дейін созылып жатыр. 14. Витактар, яғни атты әскер командирлері, патша және сатраптар басқаратын парсының маңызды провинциялары басқа майдаларын айту қиындықтар туғызады, оның қажеті де жоқ келесі: Ассирия, Сузиана, Мидия, Парсы, Үлкен Кармания, Гиркания, Маргиана және Бактриялықтар, Соғдылар және Сақтар жері, одан кейін Имайдың арғы жағынан осы тауға дейін Скифтер, Серика, Ария, Паронамисад, Дрангиан, Арахозия және Гедрозия.

15. Халық саны жағынан болсын, жерінің кеңдігі мен құнарлығынан болсын аталған провинциялардан бірінші ретінде Ассирия саналады. Бір уақыттарда бұл облыстың халқы көп және ірі қоныстары да болған, кейіннен оларды бір атпен атау енгізілді. Қазір бұл облыс Ассирия деп аталады. Ағаш жемісі мен дәндерінің молшылығымен қатар, бұл елде Сосингит аталатын көлдің жанында мұнай бар. Бұл көлге жер астымен ағып өтіп, қайта жер бетіне шығатын Тигр өзені құяды. 16. Мұнда қалың қара майға ұқсайтын асфальт та бар, ол мұнайға да ұқсайды. Егер оның қайнар көзіне құс отырса, қаншалықты кішкентай болса да, ұша алмай, оған батып кетеді. Егер бұл сұйықтық жанса, топырақ себуден басқа амалмен адам өшіре алмайды.

17. Бұл жерде жер бетінің жарылған жері бар, одан жақын жердегі барлық тірі жанды өлтіретін ауыр, сасық иіс шығады. Егер бұл індет терең құдықтан емес, көмейі кең жерден шықса, жоғарыға шыққанға дейін, көрші жерлерді өзінің зияндығымен адам тұрмайтындай етер еді. 18. Кей авторлардың айтуынша Гиераполдің жанындағы Фригийде бұл жарықшақ бұрынырақта көрініп жататын. Одан шығатын сасық иіс күшті иісімен жақын жердегінің бәрін өлтіретін, ол тек әтектер үшін зиянды емес еді, бұл ерекше құбылысты анықтау физиктердің ісі. 19. Асбамейлік Юпитердің ғибадатханасы жанындағы атақты философ Аполлони туылған Тиани қаласының жанында дүниеге келген Канпадокиде көлден шығып жатқан қайнар бар, ол кей уақытта қатты атқылап, біресе суын тартып, еш уақытта жағасынан шықпайды.

20. Бұл облыстың (яғни Ассирияның) ішінде бұрынырақта Ассирия атанған Адиабен жатыр, жақында ғана ол бұл атауға ие болған, себебі кеме жүретін Она мен Тигр өзендерінің арасында жатқандықтан оған құрғақпен жету қиын... 21. Ертедегілер осылай ойлайды, ал менің ойымша, бұл облыста кеуіп қалмайтын екі өзеннен аспалы көпір арқылы өтуге болатын Диабас және Адиабас деген өзендер бар. Сондықтан Гомердегі Ұлы өзеннен Египет, Үнді, бұрынырақта Коммаген аталған Евфрат облысы және Иберадан (Эбро) Иберия, қазір Испания және белгілі Бэтис (Гвадалквивир) өзенінен Бэтик провинциясы сияқты, Адиабен облысы өзен атауымен аталған.

22. Адиабенде Нит қаласы жатыр, ол кезінде Парсының күшті патшасы, Семирамиданың күйеуі Нин есімін сақтап қалған, одан ары Экбатана (Гамадан), Арбела (Арбиль) және қанды соғыста Александр Дарийді жеңген Гавгамела (Кармелис) жатыр.

23. Ассирияда қала көп. Олардың ішінде кереметтері: Апамея, ол тағы Месена (Корна) деп аталады, Тередон (Дора), Аполлония, Вологессия т.б. қалалар. Бірақ олардың ішінде ең көрнекті және атақты үш қала бар: қабырғасын Семирамида асфальтпен мықтаған, қамалын көне патша Бел салдырған — Вавилон, бұрынғы кезде Вардан салдырған, кейіннен Пакор патша тұрғындарын көбейтіп, қабырға соқтырып, грек атауын беріп, парсы қалаларының ішінде жақсы еткен — Ктезифон және Селевк Никатордың керемет құрылысы — Селевкия қаласы. 24. Басында айтып кеткендей, Вера патшаның әскері соңғы қаланы жойғанда Комейлік Аполлонаның мүсіні өз орнынан алынып, Римге жеткізіледі, онда абыздар оны Аполлон Палатиннің ғибадатханасына орналастырады. Айтулары бойынша, бұл мүсінді ұрлап алғаннан кейін, жауынгерлер қаланы өртеп, ғибадатхананы тінтіп жүргенде кішкене тесік көреді. Қандай да бір байлық таппақ ойда болып, олар оны кеңейтеді. Халдей құпияларынан көмілген оба ауруының ең бірінші түрі шығады. Емделмейтін бұл ауру сол Вера мен Марк Антони заманында Парсы шекарасынан бүкіл жерге ауруды таратып, өліктерге толтырып, Рейн мен Галлияға жетті.

25. Бұл жерде Халдейлердің облысы жатыр, олардың айтулары бойынша, осы жерде ең алғаш рет ежелгі даналық және болашақты анықтау өнері туған. Бұл елдер арқылы өтетін өзендерден маңыздысы, мен айтып кеткен Марзар, патша өзені және ең маңыздысы — Евфрат. Кеме жүретін үш арнаға бөлінетін Евфрат жергілікті халықтың өнерінің арқасында жерлерді суарып, оларды егіс егуге де, жеміс ағаштарын отырғызуға да пайдалы етеді.

26. Бұл аймақтармен бірнеше қалалары ғана бар Сусаиан шектесіп жатыр. Олардың ішінде ерекшеленетіні — патша резиденциясы болып табылатын Суса (Шустер), Арсиана, Села және Араха. Қалғандары кіші және еш маңызы жоқ. Бұл жерлерден көп өзендер ағып өтеді, олардың ішінде маңыздылары — Ороат, Гаракс және Мозэй. Каспий теңізінен Қызыл теңізге дейін созылып жатқан құмды далаларында өте көп көлдер бар.

27. Сол жағында Гиркан (Каспий) теңізімен шектесіп жатқан Мидия созылып жатыр. Кітапта жазылғандай, бұл елге Кир билік құрып, парсының өрлегеніне дейін Ассирияны басып алғаннан кейін, бүкіл Азияның ханшасы болған: қарудың күшімен басып алған көптеген аймақтары Атропотен деген жалпы атауға ие болды. 28. Парфиялықтардан кейінгі ең ержүрек халық мидиялықтар жаугер халық болып келеді, тек олар ғана жеңе алады. Ел төрт бұрыш сияқты орналасқан. Халқы Оронт және Иасий биік тау жоталары қоршап жатқан кең жазықта орналасқан. 29. Корона биік тау жотаның батыс жағында орналасқандардың көптеген мал егістік және жүзім өсірілген жерлері бар, ол жердің топырағы құнарлы және өзендері мен бұлақтары көп. 30. Жасыл алқаптарында асыл тұқымды жылқылар жайылып жүр. Ежелгі жазушылардың айтулары бойынша және өзім де атақты ақсүйектердің осы жылқыларды ұрыс алдында мініп жүргенін көргенмін. Оларды Незейлік деп атайды. 31. Мидия тұрғындары көп бай қалалар мен қала тектес соғылған поселкілерге бай. Қысқасын айтқанда, бұл патшалар үшін ең бай.

32. Бұнда сиқыршылардың құнарлы жерлері жатыр. Мен оларды сөз еткеннен кейін, олардың сектасы және ғылым туралы айта кеткенім жөн болар.

Ұлы идеялардың иегері атақты Платон сиқыршылықты мистикалық сөзбен махагистрия деп атады: бұл нағыз жетілдірілген құдайға құлдық ұру дегенді білдіреді. Ежелгі ғасырларда ғылымның неғұрлым дамыған ілімінен бұл халдей құпия Бактриялық Зороастр, одан кейін Дарийдің данышпан әкесі Гистасп патшадан тараған.

33. Үндінің жоғарғы жағындағы адам аяғы баспаған жерлерге барып, Гистасп жеке толық тыныштықта тек брахмандар тұратын орманды жерде даналықтың шыңына көтерілген. Олардың басшылығымен әлі жеткенінше әлемдік қозғалыс заңдылықтарын, жұлдыз ағысын және қасиетті іс салтын игерді. Өзі игергеннің кейбірін ол сиқыршыларға үйретті, ал олар ұрпақтан ұрпаққа болашақты ашу ғылымымен ғасырдан ғасырға беріп келеді. 34. Содан бері бірнеше ғасыр бойы қазірге дейін бір әулеттің ұрпақтары құдайға құлшылық етуде деп қойған. Айтулары бойынша, оған сенуге тұрарлықтай болса, сиқыршылар кезінде аспаннан түскен мәңгі өшпейтін отты сақтап отыр, оның бір кішкентай бөлігін дәулет әкелсін деп Азия патшаларына берген. 35. Сиқыршылар саны ежелгілерде аз болатын, қасиетті ғұрыптарға олардың кызметін парсы патшалары пайдаланатын болған. Сиқыршының белгілі бір тәртіп бойынша құдайға сиынып, оған бағыштап рәсімді оқымас бұрын, құрбандық шалатын жерге жақындау немесе құрбандыққа қол тигізу күнә болып есептелетін. Біртіндеп сиқыршылар саны көбейіп, тұтас бір тұрғылықты жерді алды, ал сол жер солардың атымен аталды. Сиқыршылар қорғанмен қоршалмаған ауылдарда тұрады, оларға өздерінің ерекше заңы бойынша өмір сүру рұқсат етілген, дінді құрмет тұтқандықтан, оларға зор құрмет көрсетілген. 36. Сиқыршылардан шыққан жеті адам, ежелгі кітапта жазылғаны бойынша, Камбиз өлгеннен кейін парсы патшалығына ие болған, бірақ патшалыққа қолы жеткен Дарий оларды құлатты.

37. Бұл елде мидия майы дайындалады. Жай тартылған садақтан жіберілген, алдын ала осы маймен майланған оқтың тиген нысанасы тұтанып, қатты жанады, қатты атылған садақ оғында ол өшіп қалады, кімде-кім отты сумен өшіргісі келсе, отты кайта жандандыра түседі, себебі топырақ сеуіп өшіруден басқа амал жоқ. 38. Ол мынандай тәсіл арқылы жасалады: бұл істің мамандары кәдімгі майды бір ерекше шөп қосып, тұндырады, ол қоюланғанда, қою майға ұқсас арнайы өнім қосып, оны одан да қоюландыра түседі. Бұл өнім Парсыда бар және жоғарыда айтып кеткендей, жергілікті халық сөзімен «нафта» деп аталады.

39. Бұл жерлерде қалалар шашырап орналасқан. Олардың іштерінде белгілілері: Зомбис, Патигран және Газака, ірілігімен және байлығымен Гераклея, Арзакия (Рей), Европ, Кирополис, Экбатана ерекшеленеді. Олардың барлығы Сиромидиялық жеріндегі Иасони жотасы етегінде орналасқан. 40. Бұл жерлермен көптеген өзендер өтеді, олардың ішіндегі үлкендері: Хоасп (Карун), Гинд, Амард (Кизил-Узен), Харинда, Камбиз және Кир. Соңғы кең және маңызды өзеннің атауын көне патша, халық сүйіктісі Кир естелік бойынша, Скиф патшалығына соғысқа шығар алдында өзі қойған, себебі бұл өзеннің өз мінезіндегідей шапшаңдық қасиеті болған. Кир билік құрғанындай, ол да бұлқынып, өзіне жол ашып, Каспий теңізіне құяды.

41. Одан ары оңтүстікке қарай жақын жерде көне Парсы жатыр, ол майда көкөніс, жүзім мен дәмі тәтті суға бай, себебі аталмыш бұғаз арқылы өтетін көптеген өзендер ағып жатыр, осы өзендердің үлкендері: Батрадит (Наброн), Рогаманий, Бризона және Баград. 42. Бұл елдің ішкі жағында ірі қалалар орналасқан, неге екені белгісіз жағалауларда ешқандай көрнекі құрылыстар соғылмаған, олардың белгілілері: Персепол, Ардея, Оброат және Трагоника. Онда тек үш арал бар: Табиана, Фара және Александрия. 43. Парсымен Аквилон астында (яғни олардан жоғары) қарлы мен мұздық жерде парфяндықтар көршілес жатыр. Олардың жерін басқаларға қарағанда суы мол Хротар (Аджи-су) өзені жарып өтеді. Қалалардың ішінде ірілері — Энуния, Мезия, Харакс, Апамия, Артакана және Гекатомпила. Соңғы қаладан Каспий теңізі жағалауымен Каспий қақпасына дейін 1040 стадия (185 километр). 44. Аталған барлық аймақтардың халықтары жабайы және жаугер. Соғыс пен ұрыстар оларға соншалықты жанына жақын, егер соғыста өлсе, одан асқан бақытты адам жоқ деп санайды. Ал кімде-кім өз өлімімен өлсе, оны қорқақ санап, балағаттайды.

45. Оңтүстік-шығысынан оған бақытты арабтар көрші жатыр, олар жемістерге, мал, жүзімге, әртүрлі хош иістерге бай болғандықтан осылай аталған. Негізінен бұл ел оң жағынан Қызыл теңізбен шектесіп жатыр, сол жағынан — Парсылық, бұл екі теңіздің де байлығын пайдалануға мүмкіндік береді. 46. Онда көптеген мүйіс пен кеме тоқтайтын қауіпсіз жерлері, сауда қалалары бар, олар бір-біріне жақын орналасқан әрі керемет және бай безендірілген патшалардың сарайлары, емдік қасиетті ыстық бұлақтар, көптеген өзендер, жағымды климат, яғни адамның жанына қажеттінің бәрі бар. 47. Бай егіндік пен жазық жерлері, теңіз жағалауы мен ел ішінде орналасқан қалалары бар, қалалардың ішіндегі ең кереметі — Геаполь (Горга), Наскон, Бараба, сонымен қатар Нагара, Мэфа, Тапфара және Диоскурия. Екі теңізде де жағалауға жақын жерде көптеген аралдар бар, оларды мен санап жатуды артық деп ойладым. Белгілісі — айтулары бойынша, Серапсистің үлкен ғибадатханасы орналасқан Органа.

48. Бұл елдердің арғы жағында Үнді теңізіне дейін созылып жатқан Үлкен Кармания өзінің биік жоталарымен көрініп тұр, ол өнімдер мен жеміс ағаштарына өте бай, бірақ атағы мен кеңістігі жағынан Аравиядан кейінгі орынды алады, өзендер мен жазықтарға бай. Өзендерден белгілілері Сагарей, Саганис және Гидриан. Онда аз болса да қалалары бар, бірақ олар өмір сүруге қажетті заттарға бай. Олардың арасында көзге түсетін бірінші қаласы Кармана (Керман), сонымен қатар Портоспана, Александрия және Гермупол. Карманиядан материк ішінде Гиркандар тұрады, олардың жерлерінде аттас теңіз тұр. Олардың құнарсыз жерлерінде дән өспейтін болғандықтан, егіншілікке көп көңіл бөлмейді. Олар әртүрлі аңшылықпен өмір сүреді. Мұнда мыңдаған жолбарыстар және көптеген жабайы аңдар бар. Басында оларды ұстау үшін әртүрлі тәсіл қолданатынын мен айтып кеткен болатынмын. 51. Дегенмен жергілікті халық соқаны пайдалануды біледі, егін егеді, оған сай жағдай да бар, талдар да өсіріледі, сонымен қатар теңіз саудасымен де айналысады. 52. Бұл бөлікте белгілі екі өзен бар: Окс (Амудария) және Максера, олар арқылы кейде аштықтан немесе жақын жерлерде күтпеген жерден болған алапаттан қашып, жолбарыстар жүзіп өтеді. Гиркандардың кіші қалалардан басқа екі маңызды, теңіз жағалауында орналасқан қаласы бар: Соканда және Сараманна, қалғандары ел ішіне орналасқан: Асмурна, Сала және белгілісі — Гиркана.

53. Бұл елге қарсы, солтүстікке қарай, айтулары бойынша, Абийлар тұрады, олар әділ, адамдардың жұмысы көрсеқызарлығымен еш жұмысы жоқ және Гомерде жазылғандай, Юпитер оларға Ида тауынан қарап тұрады.

54. Гиркандардың арғы жағындағы жерді маргиандар иеленген, оларды жан-жағынан биік таулар қоршап жатыр, сондықтан олар теңізден бөлек жатыр. Көп жерлері ылғалсыз болғандықтан, елсіз болғанымен, бірнеше қалалары бар, олардың белгілілері — Иасоний, Антиохия (Мерв) және Нигэя.

55. Көрші аймақтарды жаугер, күшті халық, көрші халықтарды өздеріне қаратып, өз атауын бергенге дейін әркез парсылармен соғысып келген бактриялықтар алып жатыр. Ал көне заманда Арзактың өзі қорыққан патшалар тұрған. 56. Маргиан сияқты бұл жерлердің көп бөлігі теңізден алыс жатыр, бірақ онда таулы жерлер мен жазықта жайылатын мал мен хайуандар көп, олар төзімшіл және күшті, оған дәлел ретінде Митридат ол жерден алып келген римдік Кизикті қоршауға алғанда алғаш рет көрген түйені айтуға болады. 57. Көптеген халықтар бактриялықтарға тәуелді, соның ішінде Тохарлар. Бұл ел де Италия сияқты көптеген өзендермен суландырылады, олардың ішінде Артамис пен Зарисап бір арнаға бірігіп, сонымен қатар Ох (Теджен) және Даргоман біріккеннен кейін ірі өзен Окстың (Амудария) суын молайтады. 58. Мұнда қалалар да бар, олар жоғарыдан аталған өзендерден кішірек өзендердің жағалауына орналасқан, олар: Хатрахарта, Аликорда, Астакана, Менапия және Бактраның өзі (Балх), оның атауымен халық пен ел аталады.

59. Соғды деп аталатын тау етегінде соғдылар тұрады. Олардың жерінен кеме жүзуіне өте лайықты екі өзен ағады: Араксат (Сырдария) және Димас Маргинан. Таудан жылдамдықпен құлай жазық жермен ағып, кең Оксий көлін құрайды. Қалаларынан белгілілері — Александрия, Кирезхата және астанасы Дрепса (Андераб).

60. Соғдылардың жанында егіндікке жарамсыз, малшылыққа ғана жарамды жерлерге қоныстанған жабайы халық сақтар орналасқан. Сондықтан олардың қалалары жоқ. Бұл елде етегінде Тасты мұнара деп аталатын ауыл орналасқан биік Асканимия мен Комед жоталары көрінеді, ол арқылы Сералармен (қытайлықтармен) сауда жасалатын үлкен сауда жолы өтеді.

61. Таулар аяқталған Имавтік және Апурийлік деп аталатын жерде Парсы жерінде Азияттық Сарматтармен және Аландардың шет жерлерімен шекаралас скифтер тұрады. Жердің алыс түкпірінде елсіздікке үйренген олар бір-бірінен алыс орналасқан тұрғын үйлерде тұрып, нашар тамақтанып, кедей тұрады. 62. Бұл жерлерде көптеген халықтар тұрады, оларды атап жатуды артық деп санаймын, себебі келесіге көшуді жөн көріп отырмын, дегенмен сол жабайы халықтардың арасында Гомер келесі өлең жолдарына қосқан Яксарт және Галактофаг деп аталатын момын әділетті өмір сүреді:

Тек сүтпен қоректенген, адамзат арасында әділ саналатын ғажайып Гиппомолгтер ерлері.

63. Бұл жерлер арқылы ағатын табиғатына қарай маңызды саналатын ба, әлде теңізге құятындықтан ба белгілілері; Римм (Газури), Яксарт және Даик (Орал). Қалалардан белгілілері үшеу-ақ: Аспабота, Хавриан және Сага.

64. Бұл жерлердің арғы жағында екі скифтерді шығыс жағынан тау жоталарын шеңбер құрап сералықтар жері алып жатыр, олардың жерлері құнарлылығымен белгілі. Батысында скифтермен, солтүстігінде және шығысында қарлы елсізбен шектелсе, оңтүстігінде Үнді мен Гангаға дейін созылып жатыр. Ол жерлердегі таулы жоталар Анниба, Анзакий, Асмира, Емод және Опорокорра деп аталады. 65. Биік таумен қоршалған бұл ел біртіндеп жазықтыққа созылады, онда Эхард (Селенга?) және Баутис (Гоан — го) деп аталатын екі өзен ағып жатыр. Табиғи жағдайлары әртүрлі болып келеді: бір жерде тегіс жазық, екінші жерде — биік емес таулы ел, сондықтан бұл ел астыққа, малға және ағаш жемістеріне бай. 66. Құнарлы жерде әртүрлі халықтар мекендейді: солтүстік қарлы жақта — Антропофагтар, Аннибтар, Сизигтер, Хардтар, шығысында — Рабаннадр, Асмирлер және ең әйгілілері Есседондар, ал олардың батысында — Афагурлар және Аспанарлар, оңтүстікте биік таулы жерлерде — Бэттер. Қалалар бұл елде көп болмағанымен, олар ірі және өте бай. Ең үлкендері — Асммира, Есседон, Аспакара және Сера, олардың бәрі әдемі және өте әйгілі. 67. Сералықтар бейбітшілікте өмір сүреді, қарудың, соғыстың не екенін білмейді, бейбіт адам болғандықтан, тыныштықты қалайды, өздерінің көршілеріне ешқандай қиындық туғызбайды. Климаты жақсы, аспаны ашық, жағымды самал жел соғып тұрады. Көп жерлерде жиі кездесе бермейтін орман өседі, ағаштардың жемісін өңдеп, тері өңдеушілер секілді сумен жуып, жіңішке талшықтарын жіп жасап, «серик» (шелк — жібек) матасын жасайды, басында бұл матаны тек мырзалар қолданатын, қазіргі кезде оны қарапайым адамдар да қолданады. 68. Момын да тек тыныштықты қалайтын Сералықтар басқа халықтармен араласудан қашады. Егер өзге жұрт сауда жасасуға келсе, тауар бағасын бір сөз айтпай көзбен ғана көрсетеді. Олар өз тауарларын бір-бірінікіне ауыстырып, өзге жұрттан тауар алмауға тырысады.

69. Сералардан Борейдің (солтүстігінде) желі келіп тұратын Ариандар тұрады. Олардың жерімен кеме жүзетін Ария өзені ағады, ол аттас көлге құяды. Бұл елде қалалар көп, олардың ішінде белгілісі — Витакс, Сарматин, Сотира, Низибис және Александрия, соңғы қаладан су жолымен Каспий теңізіне дейін 1500 стадия (265,5 км).

70. Ариандарға жақын жерде Пароранисадтар орналасқан, оның шығысында Үндістан бар, ал батысында — Кавказ. Олардың жері тауға тіреледі. Олардың жерін өзендер суландырады, кішілерін атамағанда, Бактриядан бастау алатын Ортогордомарий өзені бар. Бірнеше қалалары бар, олардың ішінде белгілілері — Газака (Газна), Навлиб және, Ортоспана. Соңғы қаладан Каспий қақпасына жақын 2200 стадия (389,4 км.) жатқан Мидияға қосылатын су жолы бар. 71. Жоғарыда аталған халықпен Дрангиан төбелері арқылы байланысып жатқан, осы елден (яғни Аравий) ағатын болғандықтан Арабий деп аталатын өзен бар. Басқа қалаларының ішіндегі өте бай және атақты қалалары — Профтасия және Ариаспа.

72. Оң жағынан Үндістанға қарап жатқан Арахозия оның қарсысында орналасқан. Атымен ел (Үндістан) аталған ірі өзен Индіден бірнеше кішірек өзендер ағады, олардың суы мол және Арахотоскрен деп аталатын көлге құяды. Мұнда да қалалар бар, ішінде маңыздырақтары — Александрия, Арбака және Хоаспа.

73. Парсының ең түкпіріндегі Үндістанмен оң жағынан шектесіп жатқан бөлігінде Гедрозия жатыр. Кішігірім өзендерден басқа оны Арабий өзені суландырады. Мұнда Арбитан таулары аяқталады, оның етегінен Индіге құйып, өз атауларынан айырылатын бірнеше кішігірім өзендер ағады. Мұнда да қалалар бар, аралда орналасқандарынан басқаларын есептемегенде ең маңыздылары — Седратира және «Әйелдер айлағы».

74. Парсы жерінің теңіз жағалауын толық сипаттау еңбегімнің басты мақсатынан айырмау үшін, қысқаша ғана теңіз ұзындығы Каспий тауларынан солтүстік жағында басында айтқан тар жерге дейін 9000 стадия (1593 км, ал оңтүстік жағында, Ніл өзенінің бастауынан Кармания басталатын жерге дейін 14000 стадия (2478 км).

75. Бұл жердің адамдары жер бедері қаншалықты әртүрлі болса, соншалықты өзгеше. Тұрғындардың табиғаты мен әдеті туралы жалпы пікір қалыптастыру үшін, олар жұқалау, қара немесе терісі сарғыш, көздері ешкінікі секілді, қастары доғал және қосылып кеткен, сақалдары келбетті, шаштары ұзын болып келеді. Барлығы дерлік тойда болсын, басқа жерде болсын қылыштарын тастамай келеді. Бұл салт көне гректерде де болған, кейін бұл салт өзгертілген, — дейді Фукидид, — Афиняндықтардың бастамасымен. 76. Олардың барлығы махаббат ләззатына бөленуден қымсынбайды және ол көптеген күн әйелдермен көңіл қосады. Қызтекелерді білмейді. Әрқайсысы қаражатына қарай бірнеше отау құрады, сондықтан да оларда махаббат бірнешеге бөлініп, тез арада өшіп қалады. Шектен шыққан мен маскүнемдіктен олар індеттен қашқандай қашады. 77. Тек патша үстелінде ғана нақты сағат бар, ал басқа адамдарға сағат орнына асқазаны кызмет етеді, асқазанның қажет етуіне қарай қолына түскенін жейді де, тойғаннан кейін артық ас жемейді. 78. Олардың өзін-өзі ұстай білуі мен сақтана білуі таң қаларлық. Жаудың жері арқылы бақ пен жүзім арасынан өтіп бара жатып, олар бір нәрсе жейін деп ойламайды немесе соған қолын тигізбейді, себебі у мен сиқырдан қорқады. 79. Парсының түзге отырғанын көре алмайсың, себебі олар мұндай ұятты істі жасырын жасайды. 80. Олар сондай шапшаң қозғалады, жүрісі де жылдам, сондықтан оларды әйелтектес деп ойлап қаласың, бірақ олар жақсы жауынгер, дегенмен өте айлакер, алыстан өте қорқынышты. Олар жауына қажеттен тыс көп сөз айтады, жаман дауыс шығарады, дөрекі, шыдамсыз, олар бақыт пен бақытсыздықпен қорқытады, қу, мақтаншақ, құлдар мен дәрежесі төмен адамдардың өмірін шешуде сондай қатыгез. Олар тірі адамның терісін тұтастай немесе бөлектеп сыпырады. Үстел басында қызмет көрсетіп тұрған қызметшілерге ауыз ашуға, сөз айтуға немесе түкіруге рұқсат етпейді, сондықтан түстенуге арналған дастархан жайылғанда, барлығы еріндерін қымқырып алады. 81. Заңдары өте қатал, қашқындарға деген қатыгездігімен ерекшелінеді және де бір кылмыскерге бола бүкіл әулетті қырады. 82. Сотқа тәрбиелі, әділ, өзгелердің кеңесін қажет етпейтіндер сайланады. Сондықтан да олар біздің салтымызға күледі, себебі кейде надан соттың артында шешендер мен заңгерлер тұратындығына. Әділ кесім шығармаған соттың терісіне отырғызу деген біреулердің ойлап шығарғаны немесе қазір қолданылмайтын дәстүр болған болу керек. 83. Парсылардың әскери құрылымы, олардың тәртібі, әскери дайындықтары және бізді бірнеше рет шошытқан қарулану тәсілі оларды тіптен көп әскерге де айбарлы етіп көрсетеді. Көбінесе олардың өздері ақсүйектерден тұратын атты әскердің батылдығына сенеді. Гладиаторларша қаруланған жаяу әскер жүк артылған арба тұсында болады. Олардың барлығы ешқандай сыйлық немесе ақы алмайтын мәңгілік құлдыққа бой ұрғандай атты әскердің соңына ілеседі. Осылайша батыл да әскери іске үйренген халық өздеріне бағынышты халықтардан басқа көптеген халықты бодандыққа алар еді, егер бір-бірімен үнемі соғысып отырмағанда. 84. Негізінен олар ашық, түрлі түсті киім киеді, бүйір тұсынан желге желбірегенімен, башпайынан бастап төбесіне дейін денесінің ашық жерін көрмейсің. Алтын белбеу мен алқа, сонымен қатар асыл тастарды, әсіресе оларда көп болатын інжуді таққанды парсылар лидиялықтарды Крездің кезінде жеңгеннен кейін үйренді.

85. Інжудің шығуы туралы бірер сөз айту ғана қалды. Оларды үнділер мен парсылардан қатты ақ түсті теңіз бақалшақтарынан табады. Ол белгілі жыл мезгілінде шықтың қосылуынан туады. Бақалшақтағы ұлулар жыныстық қатынасты қажет етіп, тез бақалшағын ашып, не жауып, ай нұрына бөленген ылғалды қабылдайды. Осыдан екіқабат болып, екі немесе үш, немесе бір кішірек шар шығарады, кейде олар ұсталған бақалшақтардан шығады. Мұндай шарлардың көлемі үлкен болуы да мүмкін, осыдан шар атауы шыққан. 86. Інжудің теңіздің қоректенуінен емес эфирден шығатынына оларға ертеңгі шықты сепкенде, оларды бұрышты және сарғыш, кейде ала ететіні дәлел болады. Кездейсоқтықтарға қарай, ылғалды қабылдауына байланысты, ол үлкен немесе кіші болады. Жабық ұлулар найзағайдан қорқып жиі кеуіп қалады немесе нашар інжу береді, немесе оларда түсік болады. 87. Оларды ұстау қиын да қауіпті және бағасы да қымбат болғаны, ұлулардың балықшылардан қорыққандықтан, адам жүретін жағалауларда болмайтындығымен түсіндіріледі, айтулары бойынша, адам жетпес түкпірлерге, теңіз түбіне тығылады. 88. Британ шығанағындағы адам жүрмейтін тұстарында да бақалшақтардың болатыны және оларды сапасы төмен болса да жинайтыны белгілі.

ХХІҮ, 2.

1. Өзінің өртімен әлемді дүр сілкіндіретін Марстың ашуынан болатын бақытсыздықтар мына бір оқиғаны алып келді. Ежелгі жазушылар мардымсыз арқылы білетін ғұндар тайпасы мұзды мұхит жағындағы Мэотийск батпағының ар жағында тұрады және өздерінің жабайылығымен бәрінен асып түседі. 2. Сақалы тез өспеу үшін, сәби туыла салысымен өткір қарумен бетін осады, сөйтіп, олар қартайғанша сақалсыз, ұсқынсыз өмір сүреді. Денелері шымыр, мойындары жуан, түрлері қорқынышты болып келеді, сондықтан оларды екі аяқты хайуанға немесе көпір соңына койылатын адамға ұқсатып ойып жасалған тамыршаға теңеуге болады. 3. Осындай ұсқынсыздықтарына қарамай, олар өте шымыр, отты да, адам үйренген асты да қажет етпейді, олар өсімдік тамырымен және атының жауырына салып қақталған кез келген малдың шикі етімен қоректене береді. 4. Олар кәдімгі адамдарға қарағанда ешқандай ғимараттарға тығылмайды, қайта олардан моладан қашқандай қашады. Олардан тіптен қамыспен жабылған шатырды да көрмейсің. Олар тау мен ормандарда көшіп жүреді, бесікте жатып суыққа, ыстыққа және аштыққа еті үйреніп кетеді. Жат елде де олар үйге тек аса қажеттілік болған жағдайда ғана кіреді, себебі олар үй ішінде өздерін қауіпсіз санамайды, денесін зығырдан немесе тігілген орман тышқаны терісімен жабады. Олардың үйге киетін киімі мен түзге киетін киімдерінде еш айырмашылық жоқ, бірақ мойынға салынған кір түстес орамал шіріп кеткенше тасталмайды. Бастарын қисық бөрікпен жабады, өздерінің түкті аяқтарын ешкі терісімен қаптайды, олардың еркін жүруіне кедергі жасайтын аяқ киімдерін олар қалыпқа салып тікпейді. Сондықтан олар жаяу соғысқа жарамайды, есесіне олар өздерінің шыдамды аттарынан түспейді, ат арқасында отырып, әйелдерге ұқсап өздерінің күнделікті істерін жасайды. Күн мен түнін олар ат үстінде өткізеді, саудасын да аттан түспей жасайды, атта отырып тамақтанады, қисайып алып түкіреді, ат үстінде ұйықтайды, тіпті түс те көреді. Бір нәрсе туралы ақылдасу керек болса да, ат үстінде отырып кеңеседі. Олар қатал патша билігін білмейді, өздерінің қарттарының басқаруымен кейде жолдарындағыларының бәрін таптап кетеді. 8. Бір нәрсеге ренжігенде кейде соғыс ашады, соғысқа олар сына сияқты сап құрып, аса зор ұрандаған айқаймен шабуылдайды. Тез қозғалады, шапшаңдықпен қатар тәртібін бұзып, не мына тұстан, не басқа тұстан келіп тиісіп, қатыгездікпен қырып салады. Олардың шапшаңдығынан бекініске шабуыл жасап немесе жау лагерін талағанын байқамай қаласың 9. Оларды жақсы жаугер деп атауға тұрарлық, себебі алыстан сүйектен шеберлікпен үшкірленген оқтарды садақпен атса, жақыннан жауымен қорықпай қылыштасады, өздері қылыштан қорғанып, аттан құлатып, жаяу қашпас үшін жауына арқан тастайды. 10. Олардың ешқайсысы да жер жыртпайды, тіптен соқаға қолын да тигізген емес. Нақты тұратын жері, үйі жоқ, заңсыз немесе қалыптасқан тұрмыс салтсыз олар мәңгілік қашқындар сияқты көшіп жүреді, киіз үйлерде өмірін өткізеді: онда әйелдері оларға қарабайыр киімін тоқиды, балалар туады, оларды тамақтандырады. Олардың ешқайсысы қайда туғаны жөнінде айта алмайды, өйткені бір жерде тұрақтап тұрмайды. 11. Соғыс жоқ кезде сенімсіз, тұрақсыз, үміт лебі қайдан соқса, сол жаққа жабайы ашуына соқыр сеніммен бұрылып кетеді. Есінен айрылған хайуан сияқты, бәрінен хабарсыз, ненің әділ, ненің әділетсіз екенін білмей өтеді, сөзге берік емес, қараңғы, қандай да бір дінге берік емес, алтынға өте құмар, өзгермелі, ашушаң, тіптен сол күннің өзінде ешқандай сатқындықсыз-ақ одақтастарынан бас тарта береді, сол сияқты бірден достасуы мүмкін.

12. Бұл шапшаң және үйретілмеген халық тонауға бейім, тонаулар мен өлтіру арқылы алға жылжып отырып, Аландар, көне Массагеттер жеріне жеткен. Мен Аландар туралы айтқандықтан, олардың қайдан шыққаны және жері қандай екеніне география ғылымының көп адасып, ақырында шындықты тапқанын көрсете отырып, толық тоқталғаным жөн болар.

13. Ағынды суға толатын Истр Азияны Еуропадан бөліп тұратын Танаидқа дейін созылып жатқан жері бар Савроматтың жанынан ағады. Осы өзеннің арғы жағында Аландар скиф даласына дейін созылып жатқан кең жерге ие. Олардың атауы тау атауынан шығады. Көршілес елдерді жеңе отырып, оларға өз атауларын парсылар сияқты берген. 14. Осы халықтардың ішінде Невртер ортасында орналасқан және шыңдары мұз болып қатып жатқан биік жоталы таулармен көршілес. Оның арғы жағында Видиналар және өлген жауларының терісін сыпырып киім етіп киетін немесе әшекей ретінде аттарына тағатын өте жабайы халық Гелондар тұрады. Гелондармен Агафирстер шектесіп жатыр, олар шаштары мен денесін көк түске бояйды, қарапайым адамдары әр жерінде теңбелденіп, ақсүйектері жиі және кең, көзге түсетін жерлерін бояйды. 15. Менің оқығаным бойынша, олардан ары адам етімен қоректенетін Меланхлендер мен Антропофагтар көшіп жүреді. Мұндай қорқынышты тамақтану себебінен көрші халықтар олардан алыс жерлерге кетіп қалған. Сондықтан Серлердің даласына дейін солтүстік шығысы елсіз. 16. Екінші жағынан Амазонкаларға жақын жерде шығысында Аландар қоныстанған, азия халықтарына қатысты халықтар арасында сейіліп кеткен және, менің білуімше, Үнді жерін жарып өтіп, оңтүстік теңізге құятын Ганга өзеніне дейін созылып жатыр.

17. Аландар әлемнің екі бөлігіне және көптеген тайпаларға бөлінген, оларды атап жатпаймын. Олар алыс жерлерге көшкенімен, салттарының ұқсастығына, жабайы өміріне және бірдей қарулануына қарай Аландар деп аталады. 18. Оларда шатыр да жоқ, егін де екпейді, ет және сүтпен қоректенеді, күрке үйлерде тұрады, төбесі иілген ағаш қабықтардан жасалған, оларды шексіз айдалада көшкенде өздерімен алып жүреді. Шөбі қалың жерге жеткенде, күрке үйді қоршай тігіп, жануарлар сияқты тамақтанады, ал шөбі таусылған соң, күрке үйлерін жинап, ары қарай қозғалады. Күрке үйлерде еркектер әйелдермен жыныстық қатынасқа түседі, балалары сонда туылып, тәрбиеленеді, ол туған үйі болып саналады. 19. Жылқыларды үйірімен өздерінің малына қосып бағады, негізінен жылқыларды қатты бағалап күтеді. Жерінде әркез шалғынға мол, кей жерлерде жеміс ағаштары кездеседі. Олар топырақтың құнарлылығына және өзендерге бай болуының арқасында қай жерде болмасын тамаққа, мал азығына тапшылық көрмейді. 20. Жасы мен жынысына қарай соғысқа жарамайтындары киіз үйдің жанында және үй тірлігімен айналысады, ал жастары кішкентай кезінен бастап, ат жалынына жабысып өседі, жаяу жүретін еркектер ұят саналатын, ақырында олардың барлығы жақсы жауынгер болып шығады. Сондықтан парсылар скифтен шыққандықтан, әскери істі жақсы меңгерген. 21. Барлық Аландардың бойлары биік, әдеміше келген, шаштары жирен, қарастары сұсты, олар жеңіл қаруланғандықтан, шапшаң қозғалады, барлық жағынан Ғұндарға ұқсас, бірақ мінезі жағынан да, өмір салтынан да жұмсағырақ, қарақшылықпен және аңшылықпен олар Мэотий теңізі мен Кимерийялық Боспораға, екінші жағынан Армения мен Мидияға дейін жеткен. 22. Бейбіт адамдар бейбітшіліктен ләззат алса, олар соғыстан соншалықты рақат табады. Соғыста өлгенді бақытты, ал қартайып немесе бейбітшілік күндері өлгендерді қорқақ ретінде мазақ етеді. Адам өлтіргенін мақтан тұтады және олардың бас терісін олжа ретінде атына байлайды. 23. Оларда ғибадатхана да, қасиетті жер де жоқ, қамыспен жабылған шатырды да көрмейсің, олар жерге қылышты кіргізіп, варварлық салтынша оған сол елдердің қамқоршысы Марсқа бас ұрғандай табынады. 24. Олардың болашақты анықтауы қызық: тал шыбықтарын жинап, буып, оларды белгілі бір уақытта құпия дұға оқып тарқатып, болашақта не болатынына болжайды. 25. Құлдық туралы олар білмейді де: олардың барлығы ақсүйектер, ұзақ уақыт бойы соғыста өзін көрсете білгенді бастық етіп сайлайды. Енді оқиғаның жалғасын баяндауға кірісейін.

ХХІҮ, 3.

1. Ғұндар өздерін Танаит деп атайтын Гревтунгтармен шекаралас жатқан Алан жері арқылы өтіп, оларды сұмдық қырғынға ұшыратты, аман қалғандарымен одақ құрып, өздеріне қосып алды. Олардың көмегімен көрші елдерді қорқытып ұстап отырған жаугер патша Эрменрихтың құнарлы жеріне шабуыл жасайды. Кенеттен болған шабуылдан есеңгіреп қалған Эрменрих ұзақ уақыт бойы оларға қарсылық көрсетіп бақты, бірақ апаттың болатыны жайлы көп айтыла бергендіктен, ол өзін өлтіріп тынды. 3. Ол өлгеннен кейін патша болып сайланған Витимир ақша беріп өз жағына шығарған Ғұндардың басқа тайпасына сүйене отырып, Аландарға біраз уақыт қарсылық көрсетті. Бірнеше рет жеңілістен кейін ол соғыста қайтыс болады. Оның сәби баласы атынан тәжірибелі және өр мінезді көсемдер Алафей мен Сафрак басқаруды қолдарына алды, бірақ ауыр жағдай олардың да мысын басты, олар қарсылық көрсетпей, артқа қарай, Истр мен Борисфен арасындағы жазықтықпен ағатын Данастий өзеніне шегінді. 4. Бұл сыбыстар Тервингтердің патшасы Атанарихтың құлағына жетті, мен басында айтып кеткендей, оған қарсы Валент Прокопийға көмек көрсеткені үшін жазалау үшін соғыс ашқан болатын, басқаларға шабуыл жасағандай, оған да шабуыл жасаса, қарсы соғыспақ болып, әскерін бұрды. 5. Гревтунгтардың даласы жанында Данастий өзенінің жағасына үлкен лагерь құрды да, Мундерихті (ол кейіннен Аравиямен шекаралас жердің командирі болған) және Лагариманды басқа да үлкендермен бірге жаудың қайда келе жатқанын біліп келуге жіберді, өзі асықпай соғысқа дайындала бастады. 6. Іс ойлағандай болып шықпады. Ғұндар өздеріне тән байқампаздығын танытып, басты күштің алда екенін сезіп қояды. Олар көргендерін айналып өтеді де, олар түнде ұйқыға кеткенде, ай жарығымен өзеннің арғы бетіне өткел арқылы өтіп, ең ыңғайлы жерді таңдап алады. Алдында келе жатқан атты алдындағыларын шошытып алмауы үшін олар тездетіп Атанарихқа қарай жүреді. 7. Бірінші соққыдан қатты сасқан Атанарих, өздерінің жауынгерлерінің кейбіреулерінен айырылып, қашуына тура келді де тауға барып жасырынды. Мұндай оқыс оқиғадан кейін, болашағы үшін қорқып, Гераза (Прута) жағасынан Дунайға дейін Тайфалдардың жеріне жақын, қоршай биік қорған соға бастады. Тездетіп және көп қаржы жұмсай осындай құрылыс жүргізіп, өзін қауіпсіздендіремін деп ойлады. 8. Жұмыс қызу жүріп жатқанда, Ғұндар тез шабуыл жасап, оларды қыспаққа ала бастады, оларды жаулап алар еді, егер олжаның көптігі оларға кедергі жасамағанда.

Сол кезде қалған гот тайпалары арасында бұрын-соңды белгісіз адамдар жолдарындағының бәрін қарлы боран сияқты жайпап, қырып келе жатыр деген сыбыс тарайды. Атанарихты азық жетіспегендіктен тастап кеткен тайфалдардың үлкен бөлігі варварлар туралы сыбыстан алысырақ тұрақ іздеп кетті. Қай жерге тоқтайтыны жайында ұзақ уақыт кеңескеннен кейін, олар ең лайық тұрақ Фракия болады деп шешеді, олай шешуге екі ой жетелеген: біріншіден, бұл ел жайылымға бай, екіншіден, ол Истрдің мықты ағысымен Марстың жат жерлік сүйіктілеріне ашық жазықтықтан бөлініп жатыр. Осы шешімге жалпы кеңеспен қалғандары да келісті.

ХХІҮ, 4.

1. Алавивтің басшылығымен готтар Дунай жағалауын иемденді де, оларды қабылдауын сұрап, Валентке елші жіберді, олар өздерін тәуелді ұстап, қажет болған жағдайда қосымша отряд құратыны жөнінде уәде берді. 2. Империяның шеткері жерінде бұл оқиғалар болып жатқанда, солтүстік елдерден аса апатты зор қозғалыстар байқалып жатыр деген сыбыс тарайды. Өз жерлерінен қуылған көптеген варварлық халықтар Маркоманн және Квад жазықтарынан Понтқа дейін тұрғылықты жер іздеп, Истрға қарай әйел, бала-шағасымен келе жатыр деген сыбыс та шыға бастады. 3. Басында бұл сыбысқа біздегілер құлақ аспайды, себебі алыс жерлерде соғыс басталды немесе уақытша тоқтады дегендерді естіп жататын. 4. Оның растығына варварлардан елшілер келе бастағанда көз жеткізді, олар баспанасыз қалған халықты қабылдап, өзеннің оң жағына орналасуға рұқсат сұрайды, бұл өтінішті қорқынышпен емес, қуанышпен қабылдайды. Алыс жерлерден келген сонша әскерге қуанған император, жеңілмейтін әскер алғанына және мемлекеттік қазына салықпен байитынына риза болды. 5. Осындай үмітпен жабайы тобырды өзеннен өткізіп алуға адамдар жібереді. Римнің болашақ қиратушыларының бірде-бір адамы, өлімші ауру болса да, қалып қоймау үшін барлық шаралар жасалды. Императордан Дунайдан өтіп, Фракияға қоныстануға рұқсат алғандар күндіз-түні кемемен, қайықпен, ағашпен өте бастайды. Бұл өзен өте қауіпті және жаңбыр мол жауғаннан суы көп болғандықтан, көп адам суға батып кетті, себебі кемелерде адам саны көп болды және кейбірі ағысқа қарсы жүзіп өтпек болды.

6. Міне, осындай Рим әлемін құртуға тырысып бақты. Варварларды өткізуге тырысқандар олардың санын анықтамақ болды, бірақ оны анықтау нәтиже бермеді.

Атақты ақынның сөзімен айтқанда: «Мұны білгісі келгендер Ливия құмын еске алар еді, зефир неше құм түйіршіктерін көтеретінін анықтар еді».

7. Мидия тобырының Грецияға өтуі туралы көне мәліметті еске алайық, Геллеспон арқылы өтіп, тауды жарып, өткел жасамақ болған және Дориске адам санымен емес тобырмен қабылданған болатын, мұны барлық ұрпақ ертегі деп тапқан. 8. Сан жетпес варвар тобыры провинцияларға кең жазықтықты алып, орналасып, барлық жерлер мен тау жоталарын алып кетті — бұл көне мәліметтің растығын дәлелдеді.

Бірінші болып Алавив пен Фритигерн қабылданды, император оларға азық бергізіп, өндеуге жер бөліп бергізді. 9. Біздің шекарамыздың осал жері анықталып, варварлар қаруланған өз адамдарын Этна өз жалынды күлін шашқандай бізге жіберіп жатқанда, мемлекеттің қиын жағдайы әскери істі игерген атақты адамдарды талап еткенде, құдайдың қарғысына ұшырағандай, әскери күштің басында лас істерімен атағы шыққандар тұрды. Бірінші орында Лупицин мен Максим болды, біріншісі — Фракияның комиті, екіншісі — жиіркеніш туғызған командир, екеуі де қателіктерімен бір-бірімен таласа алатын еді. 10. Олардың пайдақорлығы барлық бәленің басталуына себеп болатын. Басқа қылықтарын былай қойғанда, аталған немесе басқа да командирлер бізге өткен ешқандай жазығы жоқ жат халыққа қатысты өздерінің ұят қылықтарын көрсетті, мен сендерге осы іске араласқан соттың көзімен қылмысты болып саналмайтын ұят істерін ашып айтып беремін. 11. Біздің жаққа өткен варварлар аш отырғанда, жоғарыда аталған ұятсыз командирлер олармен әр ісі үшін сауда жүргізіп, бір-бір құлды алып кетті, тіпті ақсақалдарының да балаларын құлдыққа алып кеткен.

12. Сол уақытта Истр жағасына Гревтунгтердің патшасы Витерик те Алафей мен өзінің қамқоршысы Сафракпен бірге, сонымен қатар Фарнобий де жетті. Асығыс елшілерді сайлап, патша императордан өздерін қабылдауын сұрады. 13. Мемлекеттің мүддесі үшін елшілерді қабылдамайды, Гревтунгтер не істерін білмей қиналды. Атанарих осындай өздерін қабылдамай қояды деп қорқып, алыс жерлерге кетіп қалады, ол кезінде Валентті жек көргендіктен императорды дұға Рим жеріне өзі басуға рұқсат етпейді деп айтып, өзеннің ортасында тұрып, бейбітшілікке келісімге шақырды. Оған қарсы арам ойлары әлі де бар деп ойлап, ол өз халқымен Сарматтарды қуып шығып, таулы орманды Кавкаландаға кетіп қалады.





АРРИАН

Арриан Вифинияда, Кіші Азияда дүниеге келген. Туылған жылы нақты белгісіз, 90-95 жж. шамасында; шамамен біздің дәуіріміздің 175 ж. ол қайтыс болған. Оның туған қаласы, Рим тарихында аз роль ойнамаған — Никомедия.

«Александр жорығы» («Анабасис») шығармасы авторының толық аты — Квинт Эппий Флавий Арриан. Ол едәуір белгілі отбасынан шыққан. Вифиналық Никеиден шыққан Кассий Дион Кокцеян (шамамен 155-235ж.ж.) оның өмірбаянын жазған, бірақ ол бізге жеткен жоқ.

Грек және рим тілдерін игергендіктен, Арриан грек қалаларындағы рим мүддесін қорғайтын ең қолайлы адам болған. Рим қоғамына жол салып жүрген оның айналасындағы бозбалалар сияқты, ол да сөз шеберлігі және философия бойынша жақсы дайындықтан өтті. Ол жазушы ретінде Сократтың атақты шәкірті Ксенофонтқа (біздің дәуірімізге дейінгі 430-355 ж.ж.) еліктейтін. Аррианның әр тақырыпқа жазылған еңбектері бұған күмән келтірмейді.

Аррианның шығармашылығында ерекше орынды «Александр жорығы» алады. Бұл — керемет шығарма, Александр қызметін ең тәуір баяндайтын көне заманда жазылған шығарма. Сыртқы пішініне қарай отырып, Аррианның Ксенофонтқа еліктей отырып жазғанын байқаймыз. «10000 жорық» шығармасында Ксенофонт Кіші Кирдің жорығы туралы баяндағандай, Арриан да Александрдің жорығы туралы толығымен баяндайды. Шығарманың жеті кітапқа бөлінуі де Ксенофонтқа еліктеуден болған. Аррианға дейін Александр туралы көптеген шығармалар жазылған. Дегенмен авторлар өз кейіпкерінің ісі мен күндері туралы толық ақпарат беруге тырыспаған. Александр өзіне тұрарлықтай баяндайтын тарихшысын таппаған. Егер Арриан Александр туралы өлеңмен де, қара сөзбен де жазылмаған деп айтса, әрине, бұл шындыққа жатпайды. Себебі «Жорық» туралы кітаптың басында ол «одан басқа ол туралы көп және қайшылықтар жазылған адам жоқ» деп пайымдайды. Арриан тіпті Александр туралы айтылғандарды қажетінше кітапта айтып кетуге уәде береді. Бұл кітаптың өн бойында сақталған. Александр туралы жазылғанға Арриан өз бағасын кіріспеде мынандай сөздермен берген: «Егер кімде-кім неге Александр туралы жазған, ол туралы көп жазылған десе, алдымен ол туралы жазылғандарды оқып, менің жазғаныммен салыстырып, таң қалсын». Александр өзі туралы жазатын лайықты жазушыны, Кир туралы жазуға лайықты Ксенофонтты тапқандай, ешкімді тапқан жоқ. Арриан Александр үшін осындай жазушы болғысы келді. Александрдың қолбасшы ретінде Кирден жоғары сатыда тұруы Арриан үшін күмән туғызбайтын. Әңгімелеуі де, пайымдауы да бойынша «Жорықты» кемеліне жеткен білгір жазғаны байқалып тұр. «Жорық» Аррианның белсенді әскери қызметі аяқталғаннан кейін жазылғаны көрініп тұр, яғни император Адриан өлгеннен кейін. Александрға тек мақтау айту Аррианды қанағаттандырмады. Шығармасында өзінің кейіпкері туралы жағымды пікірде болғанымен, ол оның мінезіндегі жағымсыз жақтарын да мойындайды.

Аррианның «Александр жорығында» шығармасында Индияны суреттеу ерекше орын алады. Оның осы елге деген қызығушылығы болды. Бұл барлық, гректерге тән-тін: Индия ол кезде олар үшін зерттелмеген өлке болатын, ол туралы мифтік шығармасы асыра берілген кішкене ғана үзінділер мен бір-біріне қайшы келетін әңгімелер жететін. Ертекшілер антикалық құдайлардың ерліктерін осы елмен байланыстыратын. Арриан өзінің «Александрдың жорығында» оқырмандар жауабын күтетін сұрақты қояды: «Бұл жұмыста мен олардың (яғни үнділердің. — O.K.) өмір сүру заңдылықтары, бұл елдегі жабайы аңдар жайында, Инд, Гидаспе, ганг т.б. үнді өзендеріндегі балықтармен құбыжықтар жайлы, алтын табатын құмырсқалар мен оларды күзететін күшігендер туралы да жазбаймын. Бұл әңгімелер шындықты айтудан гөрі, үнділер туралы көптеген бос ертегілердегідей көңіл сейілту үшін жазылған және оны ешкім зерттеп растап жатпайды да». Ол Александр және оның майдандастарының үнділердің өмірі, өлкесінің географиясы т.б. туралы ашқандарына дұрыс баға береді. Дегенмен ол «Жорық» шегінен шығып, Индияны толық, суреттейін деген ойдан аулақ болатын.

Аррианның «Александр жорығы» атты шығармасы, әлбетте, эллинизм дәуірін, сонымен бірге «Александр Македонский монархиясы» аталған уақытша жасанды біріккен мемлекеттердің тарихын зерттеуге мүмкіндік береді.

Александр жорығы құрғақ жерлер мен теңіздегі қимылдарды қамтыған, аса ойланып жасалғанымен күйреуге душар болды, себебі жорыққа қатысушылар оның мақсатсыз және құрдымға әкелетінін түсініп, басшыларын тоқтатуға мәжбүр етті. Сонымен қатар Александр бағаламаған жергілікті тайпалар күшті қарсыластар ретінде бас көтере бастады: олар Александр әскерінің қатты әлсірегенін пайдаланып, оларды тоқтатып, кейін шегінуге мәжбүр ете білді.

Аррианның «Александр жорығы» автордың айтқысы келгенінен де көп оқылады.

АРРИАН

АЛЕКСАНДР ЖОРЫҒЫ

Төртінші кітап

1

Бірнеше күн өткеннен кейін Александрға өздерін абия деп атайтын (өте әділ адамдар деп Гомер өзінің поэмасында жазған; олар Азияда тұрады, негізінен кедейлік пен әділдіктің арқасында тәуелді емес) скифтерден, сонымен бірге Еуропада тұратын ең үлкен тайпа саналатын еуропалық скифтерден елшілер келді. (2) Олармен бірге Александр «достарының» бірін бейбітшілік бекіту сылтауымен жіберді, бұл елшіліктің шын мақсаты Скиф жерінің табиғатымен танысу және тұрғындар санын, салт-дәстүрлерін, соғысқа қандай қарумен шығатынын анықтау болатын.

(1) Ал оның өзі Танай өзенінің бойында қала тұрғызып, оған өзінің есімін тақпақ болады. Оның ойынша, бұл жер келешекте өсетін қала тұрғызғанға қолайлы еді, себебі скифтердің шабуылына тойтарыс бере алатын және өзеннің арғы бетінде тұратын варварлар шабуылына тойтарыс бере алатын елдің қалқаны болу мүмкіндігі бар еді. (4) Қаланың үлкен болатынына қоныс аударушылардың көптігі және оның атағының шығуы себепкер болатын еді. Осы уақытта өзенге жақын тұратын варварлар қалалардағы македон гарнизондарын талқандап, басып алды, ал қалалардың бекінісін одан да күшейте түсті. (5) Бұл көтеріліске көптеген соғдылықтар да қатысты, оларды Бессаны басып алғандар көтерді және олар бакриялықтың бір бөлігін өз жақтарына қаратып алды. Мүмкін олар шын мәнінде Александрдан қорыққан болар немесе көтерілісті сылтауратып, Александрдың осы елдің барлық басшыларына ең үлкен қала — Зариаспада жиналсын деген бұйрығына бұл жиналыс теріс мақсаттағы жиналыс деген ойлары болды.

2

Бұдан хабардар болған Александр өз қарамағындағылардың әрқайсысына өзі көрсеткен сандағы сатылар жасауға бұйрық берді де, өзі лагерьге жақын жердегі Газа аталатын қалаға жүріп кетті. Айтулары бойынша варварлар жақын маңайлардан жеті қалаға жиналыпты. (2) Кратерді ең үлкен қала Киропольға жіберді, онда ең көп варварлар жиналған еді. Оған қалаға жақын жерге лагерь орналастырып, айналасына ор қазып, қажетті мөлшерде соғыс машинасын жасау бұйырылған еді, қалалықтар Кратермен соғысқа дайындалып, басқаларға көмек беруге мүмкіндігі болмасын деген мақсат болған еді. Ал оның өзі Газаға жақын келіп, биік емес, балшықтан жасалған қала қабырғасына алдын ала жасалған сатыларды қойып, қаланы шабуылмен алуға бұйрық берді. Жаяу әскер қалаға шабуыл жасап жатқанда, садақшылар мен найзашылар қабырғада жауынгерлерді атып түсіріп тұрды және оларға машиналардан да садақтар жауды. Көп уақыт өтпей-ақ садақшылар қорғаушыларды құртып, македоншылар тездетіп сатыларын қабырғаға тіреп, қабырғаға шықты. (4) Александрдың бұйрығы бойынша, барлық еркектерді қырып тастады, әйелдер мен балаларды және басқа да олжаларды солдаттар иемденді. Бұл жерден ол бірден екінші көршілес қалаға барып, оны да тура солай сол күні-ақ басып алды, жеңілгендердің тағдыры да алдындағылардың тағдырын қайталады. Александр үшінші қалаға барып, бірден бірінші шабуылдан кейін келесі күні де ол қаланы басып алды.

(2) Тап сол уақытта, ол қалаларды алып жатқанда, ол атты әскерлерін көрші қалаларға ешкімді қаладан шығармасын, көрші қалаларды басып алғанын және жақын уақытта сонда жететінін ешкім білмесін, қала тұрғындары одан қашып кетпесін деген бұйрықпен жіберген болатын. Барлығы да оның ойлағанындай болып шықты, атты әскерін ол дұрыс есеппен жіберген еді. (6) Алынбаған екі қаланың варварлары көршілес қалалардың өртеніп жатқан түтінін көргенде және шабуылмен алынған, талқандалып жатқан қаладан қашып шыққандар келгенде, олар жаппай қалаларынан қашып шығып, атты әскерлерге тап болды да, барлығы дерлік шабылып өлтірілді.

3

Екі күннің ішінде осылай бес қаланы алып, қала тұрғындарын құлдыққа салып, Александр ең үлкен қала — Кирдің қаласына бағыт алды. Қала Кирдің салдыруы бойынша биік қабырғамен қоршалған еді және онда көптеген соғысқұмар варварлар жиналған болатын, сондықтан да македондықтарға бірден қаланы алу оңайға соқпады. Александр қабырғаға машиналарды жақындатып, осы жерден қабырғаны бұзып, қалаға кірмек болады. (2) Дегенмен ол қала арқылы ағып жатқан өзенді көрді және ол өзеннің қыстық жаңбырлардан суы мол болатын, бірақ енді ол мүлдем құрғап қалған еді. Қала қабырғасы оның арнасын толығымен жауып тұрмаған, сондықтан әскерлер ол арқылы қалаға еңбектеп кіре алатын еді. Александр өзімен оққағарларын, қалқаншыларын, садақшыларын алып, варварлар бар көңілдерін машинаға бөліп, сол жерді қорғап жатқанда, ол ешкімге көрінбей, аз адамдарымен өзен арнасы арқылы қалаға кірді. (3) Жақын жерде тұрған қақпаны ішінен бұзып, олар әскерлерін бірден кіргізіп алды. Варварлар қаланың алынғанын көрсе де, Александр мен оның әскеріне тойтарыс бере бастады. Өте қанды шайқас басталды, Александр басы мен мойнынан таспен ауыр жарақат алды, Кратер және көптеген қолбасшылар садақпен жарақаттанды. Соның өзінде де варварларды алаңнан шегіндірді, (4) бұл уақытта шабуылшылар қорғансыз қалған қабырғаны алды. 8000-дай жау қаланы алған мезетте қырылды, қалғандары (мұнда 15000 жауынгер жиналған болатын) кремльге қашып кірді. Александр оларды қоршап алып, бір күндей ұстады, содан кейін олар су тапшылығынан өздері тұтқынға берілді.

(3) Жетінші қаланы ол бірден алды, Птоломейдің айтуы бойынша, тұрғындар өздері берілді, ал Аристобул шабуылмен алынып, барлығын қырғандарын айтады. Птоломей тұтқындарды Александр өз адамдарына беріп, көтерілісшілерден ешкім қалмау үшін қол-аяқтарын кісендеп, ол қаладан кеткенше солай ұстауға бұйрық бергенін айтады.

(4) Бұл уақытта Танаис өзені жағалауына азиялық скифтер әскерлері келді, барлығы өзеннің арғы бетінде тұратын варварлардың көтерілісі туралы естіп, көтеріліс ойдағыдай болған жағдайда, өздері де македондықтарға шабуыл жасамақ болады. Мараканд кремлінде қалған гарнизонды Спитаменнің қоршап алғаны туралы хабар келді. (7) Александр спитаменге қарсы Андромахты, Менедемді және Каранды 60-тай атты әскермен және Каран басқарған 800 жалдамалы атты әскер, жалдамалы жаяу бір жарым мыңдай әскер беріп жіберді. Оларға Аранух аудармашыны қосып жіберді, ол ликиялық еді, жергілікті варварлардың тілін жақсы білетін, олармен тіл табыса алатын болған.

4

Александр ойға алған қаланы қолға алды, 20 күннің ішінде қабырғамен қоршап, онда эллиялық жалдамашыларды, онда тұрғысы келген көрші варварларды және соғысқа жарамай қалған македондықтарды тұруға жіберді. Ол әдетіндегідей құдайларға құрбандық шалып, гимнастиялық және ат жарыстарымен мейрам өткізді. Александр өзеннен скифтердің кетпегенін, (2) тіпті садақ атқандарын көрді (өзен арнасы кең емес еді), сонымен қатар варварлық әдеттеріне салып, оны мазақ қылып, скифтермен соғыса алмайтынын, әйтпесе скифтер мен азиялық варварлардың айырмашылығын көретінін айқайлап айтады. Ашуланған ол өзенді өтіп, оларға шабуыл жасамақ ниетте өткел жасай бастайды. Дегенмен ол өзеннен өтпек болып, құрбандық шалғанда, жағымсыз белгі беріледі. Бұған ол қатты қынжылды, дегенмен өзеннен өтуден бас тартты. Скифтер оған тыныштық бермейді. Александр өзеннен өтпек болып, тағы да құрбандық шалады, сәуегей Аристандр қайтадан бір пәленің болатынын айтады. Александр бүкіл Азияны бағындырып келіп, скифтерге Ксеркстің әкесі Дарий мазақ болғандай оның да мазақ болғаннан гөрі өлгенінің артық екенін айтады. Аристандр құдайдың жібергенінің белгісін Александрдың қалауынша басқаны айта алмайтынын айтады.

(1) Өзеннен өтер салдар дайын болғанда, әскері толық қаруланып өзен жағасында тұрды, машиналар белгі бойынша жағалауда атпен шауып жүрген скифтерге садақ жаудыра бастайды. Кейбіреулері жараланады, садақ біреуінің қалқаны мен сауытынан өтіп, ол аттан құлайды. Скифтер осынша қашықтыққа ұшатын садақтардан қорқа бастайды және олардың батырлары өлгендіктен, олар жағалаудан кейін шегінеді. (5) Александр олардың сасқандарын көріп, кернейлетіп өзеннен өте бастайды, ол әскерінің алдында келе жатты. Алдымен садақшылар мен жеңіл әскерлердің жағаға бірінші шығуына бұйрық берді, олар тастар мен садақтар арқылы скифтерді жағаға шығып жатқан жаяу әскерге барлық атты әскері шығып біткенше жақындатпауы керек еді. (6) Барлығы жағалауға шығып болғаннан кейін, ол алдымен скифтерге қарсы бөтен елдік әскерлердің бір гиппархиясын және сариспен қаруланған төрт ил әскерін жіберді. Скифтер оларға қарсы тұрып, оларды қоршап алып, қырып, еш кедергісіз қашып кетеді. Александр әскері арасына Балакр басқарған садақшыларды, жеңіл әскерлерін кіргізіп, скифтерге қарсы жіберді. (7) Олар жақындаған кезде, үш гиппархия мен атты найзашыларға скифтерге шабуыл жасауға бұйрық береді. Оның өзі асығыс атты әскерін қатарға тізіп, басқарды, скифтер енді басындағыдай оларды қоршауға ала алмай қалды, сонымен қатар атты әскер шабуылымен бірге жеңіл қаруланған жауынгерлер, аттылармен араласып, скифтерге қашып шығып, қайта шабуыл жасауға мүмкіндік бермеді. Енді скифтер баса тармағай қаша бастады. (8) Олар мыңдап қырылды, соның ішінде басшылары Сатракта өлді, елудейі тұтқынға түсті. Жауды ізбе-із қуды, әскерлер қатты ыстықтан азап шекті, барлық әскерлер шөлдей бастады, Александрдың өзі кездескен суды ішті. (9) Бұл жаман су еді, оның іші бүріп ауыра бастады. Сондықтан да барлық скифтерді қуып жете алмады; менің ойымша, Александр ауырмағанда, олардың бәрін қуып жүріп қырар еді. Ол ауыр халде кайта лагерьге жетті. Осылай Аристандрдың айтқаны келді.

5

Жуық арада Александрға скиф патшасынан кешірім сұрап елшілер келді, бүкіл скиф халқы емес, тек бірнеше қарақшылар болған еді, ал патша Александрдың айтқанын орындауға дайын еді. Александр оған сыпайы жауап беріп, оған сенетінін айтты, дегенмен оның ойынша, жауға қарсы шабуылын тоқтату мезгілсіз екенін айтып, оны жалғастыруды жөн санайтынын айтты.

(2) Спитамен әскерімен македондықтар қорғап отырған маракандық кремльге шабуыл жасайды, олар шығып, бірнеше жауларды өлтіріп, ешқандай залалсыз кремльге қайтты. (3) Спитаменге Александр Мараканға жіберген отряд жақындағанын айтқан кезде, ол кремльді қоршағанын қойып, Соғдының солтүстігіне кетіп қалды. Фарнух және жақтаушылары оны елден қуып шығуды көздеп, Соғдының шекарасына дейін қуып, еш ақыл-ойсыз көшпенді скифтерге шабуыл жасайды. (4) Спитамен тағы 600 скифтік аттыларды алып, скифтермен одақтасып, македондықтармен соғысуға бел буады. Скиф даласы маңындағы жазықта тұрып, ол жау шабуылын күтпей не өзі шабуыл жасамай, атты әскері жаудың жаяу әскерін айнала шауып жүріп, садақ ата бастайды. (5) Олар еш қиындықсыз Фарнух әскерінен құтылып кетіп отырды, өйткені олардың аттары жүйрік және жарамды еді, Андромахтың атты әскері коп жол жүріп, күші болмағандықтан, күйсіз еді. Скифтер қайратты күшпен қорғаудағылар мен қашқандарға шабуылды үсті-үстіне жасап отырды. (6) Көп адамдар садақ оғынан жаралы болды, өлгендер де болды, соңында әскер квадрат қатар жасап, Полимет өзеніне шегінуге мәжбүр болды, онда варварлардың оқтары жетпейтін және жаяу әскердің пайдасы көп-тін.

(5) Гиппарх Каран Андромахқа ешнәрсе айтпай, атты әскерді сонда сақтау үшін өзеннен өте бастайды, жаяу әскер ешқандай бұйрық алмай, атты әскердің соңынан ілеседі, қорыққан әскерлер бей-берекет құлама жаға арқылы өзенге түсе бастады. (8) Варварлар македондықтардың қателескенін көріп, өткелдің екі жағынан атымен өзенге түсе бастайды. Біреулері өзеннен өткендерді қуса, екіншілері сап түзеп, өзеннен өтіп келе жатқандарды қайта суға лақтырды немесе садақ атты, немесе өзенге түсіп жатқандардың арттарынан шабуыл жасады. Македондықтар тығырыққа кіріп, өзен ортасындағы кішкене аралға қарай қашады. Скифтер мен Спитамен әскерлері оларды қоршап алып, садақпен ата бастайды, біразын тұтқынға алып, оларды да өлтіріп тастайды.

6

Аристобулдың айтуы бойынша, әскердің біразы скифтердің шөп арасына тығылып, македондықтармен шайқас кезінде құрған торуылына түсіп қырылды. Варварлар әскерлердің сасып, бей-берекетке түскенін пайдаланып, барлығын қырып салды: 40 атты әскер мен 300 жаяу әскер аман қалды. Фарнух қолбасшылықты македондықтарға бермек болды, оның себебін әскери істі білмейтіндігі мен Александр оны тек варварларға ықпал ету үшін жібергендігімен түсіндірді, ал македондықтар және патшаның достары Андромах, Каран және Менед қолбасшы болудан бас тартты, себебі олар Александрдың бұйрығын бұзып, оның қаһарына іліккілері келмеді және жорық сәтсіз болған жағдайда нашар қолбасшы атанып, барлығына жауап бергеннен гөрі, әрқайсысы өзі үшін ғана жауап бергісі келді.

(2) Александрға жеңіліс туралы хабар бергенде, әскерінің тағдырына ол қатты қапаланды, сондықтан ол Спитамен мен оның варварларына қарсы тез арада шығуды көздеді. Өзімен атты әскердің жартысын, барлық қалқаншыларды, садақшыларды, жүйрік жаяу әскерді алып, Маракандаға аттанды, мәлімет бойынша, Спитамен қайта оралып, кремльді қоршап жатқан. (4) Александр үш күн ішінде 1500 шақырымды жүріп өтіп, төртінші күннің ертеңіне қалаға жақындады. Спитамен Александрдың келе жатқанын естіп, оны күтіп жатпай, қаладан қашып кетеді. (5) Александр оны өкшелей қуады. Шайқас болған жерге жетіп, ол өлген жауынгерлерін жағдайға қарай жерлеп, қашқындарды далаға дейін қуады. Одан қайтып, ол елді талан-таражға салады, ал өз бекіністеріне тығылған варварларды да қырып тастайды, себебі оның естуінше, македондықтарға қарсы шабуылға олар да катысқан. Политимет өзенінен су ішетін елдің бәрінен өтеді. (6) Өзеннің суы құрыған жерде сусыз дала басталады. Суының молына қарамай өзен құмға сіңіп құриды. Сол сияқты суы тартылмайтын өзендер де құрдымға кетеді, мысалы, мард жері арқылы өтетін Эпард өзені, соның атымен аталатын ария жері арқылы өтетін Арий өзені, «Жарылқаушылар» жері арқылы өтетін Этимандр өзені. (7) Ал олардың ішінде фессаль өзені саналатын, Темпей алқабынан өтіп, теңізге құятын Пеней өзенінен кіші емес. Политимет Пенейден аса үлкен.

7

Барлық істерін тындырып, Александр Зариаспыға жетті. Онда ол қыс біткенше болды. Бұл уақыттың ішінде оған Ариялықтарға Арсакты ұстап келуге жіберілген Фратаферн, парфиялық сатрап және Стасанор келді. Бесстің парфиялық сатрапы сайлаған Бразан сияқты Арсакты да кісендеп алып келді және де Бесстің басқа да көтерілісшілерін де ұстап әкелді. (2) Сол кезде Менет пен одақтастар жіберген ақшаны теңізге дейін алып барған Эпокилл, Меламнид және Птоломей де қайтып оралды. Сол уақытта Александр мен неарх эллиндік жалдамалы әскерімен қайтып оралды. Бесс, сириялық сатрап және Асклепиодор, жағалаудан гиппарх та әскерлерімен қайта оралды.

(3) Мұнда Александр қатысушыларды жинап жиналыс өткізіп, Бессті алып келуге бұйрық берді. Ол оны Дарийге сатқындық жасағанымен айыптап, мұрнын және құлақ ұштарын кесіп, Экбатанға аттандырып, сонда мидий және парсы халқы алдында өлтіруге бұйрық берді.

(3) Мен мұндай қатыгездік жазалауды қолдамаймын және адам денесін азаптау варварлық әдет, менің білуімше, Александр қарамағындағыларынан бөлек мидий және парсы салтанаты пен варвар патшаларының өмірлерімен әуестеніп кеткен, мен оның Гераклидтен шығып, жанға жақын македондық киімін мидий киіміне ауыстырғанын қолдамаймын. Жеңімпаз ретінде өзінің бұрынғы бас киімі орнына парсылықтардың тақиясын кигені үшін де мен оны сөгемін. (5) Александрдың ұлы істерін мысалға келтіре отырып, мықты бекініс, ақсүйек руынан шығу, тіптен Александрдікінен де артық әскери жетістік бақыты да, Ливияның Азияға қосылуы (Александр оны теңіз арқылы айналып өтіп, басып алмақ болды), Еуропаны, Азияны, Ливияны басып алу — мұның бәрі егер адам өзін өзі тежей алмаса, адамға бақыт әкелмейтінін айтқым келеді.

8

Бұл жерде Клиттің, Дропид баласының (бұл кейінірек болса да) зорлықпен өлтірілгені, Александр тап болған бақытсыздық туралы айтып кетуді жөн болар. Македондықтар тойлайтын Диониске арналған мейрам кезі еді, Александр жыл сайын осы мейрамда Диониске құрбандық шалатын. (2) Айтулары бойынша, ол Дионистен гөрі Диоскурларға құрбандық шалады, сол уақыттан бастап тек Диоскурларға құрбандық шалмақ болып шешеді. Той қызып жатқанда (Александр тойды жаңаша варварларша өткізуді әдетіне айналдырған), Диоскуралар туралы, оның әкесі Зевс болып саналатыны, ал Тиндарға олардың әкесі болу құқынан айрылғаны туралы сөз болды. (3) Тойға қатысып отырғандардың біреуі Александрға жағымпазданып (мұндай адамдар патшалар үшін әрқашанда пәле болған), Полидевк пен Касторды Александрмен салыстыруға да тұрмайды, ал олардың істерін ерлік деп атауға тұрмайды деп айтады. Ол тойда олар Гераклді де түкке тұрғысыз етіп шығарды, олардың айтуы бойынша күндеушілік тірілер де ғана болады және оларға лайықты сый көрсетуге замандастары кедергі жасайды.

(4) Клит бұрыннан бері Александрдың варварлық ғұрыпқа бой ұрып жүргеніне, оған айтылып жүрген жағымпаз сөздерге қатты қынжылып жүрген. Мұнда ол шарапқа тойып алып, көне грек батырларының істерін кемсітіп, мысқылдауға, Александрдың істерін шегінен асырып мақтауға жол бермейтінін айтады. (5) Александр олардың істеген ұлы және ғажайып істерінің біреуін де істеген жоқ, оның істегендері тек македондықтар үшін. Александр бұл сөздерге ренжіп қалады. Мен де бұл сөздерді құптамаймын, жаппай мас болып отырғандардың арасында жағымпаз, өтірік сөздерге ілеспей, тыныш отыру керек еді. (6) Отырғандардың кейбіреулері Александрға жағымпазданып, Филиптің істерін еске алып, Александрдың істерін түкке тұрғысыз етіп шығару әділсіз деп айтады, Клит ашуланып, Филипті жер-көкке сиғызбай мақтап, Александрдың істерін кеміте бастайды. Ол қатты мас болып, Александрды қалай болса солай жамандай бастайды, сонымен қатар Александрды Граниктегі атты шайқаста өмірін сақтап қалғанын айтады. (7) Алға қарай оң қолын шығарып, айқай салады: «Міне, тап осы қол Александрды сол кезде құтқарған». Александр одан ары қарай Клиттің мас болған сөздерін естуге шыдамай, орнынан атып тұрады, бірақ оны бірге ішіп отырғандары ұстап қалады. Клит те қоймайды.(8) Александр қалқаншыларды айқайлап шақырады. Шақырғанға ешкім келмейді, Александр сонда Бесс пен оның сыбайластары құсап, тек патша деген аты ғана қалған Дарийдің кебін кигенін айтады. Енді оны «достары» ұстап жатпады, ол атып тұрып, біреулердің айтуы бойынша, оққағарларының найзасын жұлып алып, оны лақтырып, Клитті өлтірген, екінші біреулерінің айтуы бойынша, күзетшілердің сариссасын жұлып алған. (9) Аристобул мас әңгіменің неден басталғанын айтпайды, бірақ барлық күнәні Клитке артады, Александр ашуланып, оны өлтірмек болып атып тұрғанда, Лагтың баласы, оққағар Птоломей Клитті қақпа арқылы кремльдің қабырғасы мен ордың сыртына шығарып, барлығы сонда болған.

13

Филипп ақсүйек македондықтардың балалары бозбалалық жасқа жеткенде, патшаға кызмет көрсетуге іріктеп алынуын, олар патшаға қызмет көрсетіп, ол ұйықтаған кезде, күзетте тұруын енгізген болатын. Патша бір жаққа шықпақ болып жиналғанда, атқорадан атын әкеліп, оны парсы дәстүрі бойынша атқа отырғызатын болған, оның саятшылық істеріне катысатын болған. (2) Сол бозбалалардың ішінде Сополидтің баласы Гермолай да болған, ол, біздің ойымызша, философиямен айналысқан, сондықтан Каллисфенді құрмет тұтатын болған. Біреулердің айтуы бойынша, саятта Александрға қарай қабан шапқанда, Гермолай Александрдан бұрын найзасын лақтырған. Қабан құлап, Александр бірінші өлтіру мүмкіндігінен айырылып, соған ашуланып, Гермолайды басқа бозбалалар алдында дүре соқтырып, атын алып қояды.

(3) Гермолай қорлыққа қайғырып, Аминтаның баласы өзінің құрдасы және досы Состратқа Александрдан өшін алмаса, өмір сүре алмайтынын айтады. Состратты оған көмектесуге оңай көндіреді, өйткені ол оны жақсы көретін. (4) Олар сириялық сатрап Асклепиодордың баласы Антипатрды, Арсейдің баласы Эпименді, Феокриттің баласы Антиклейді, фракиялық Карсидтің баласы Филотты өз жағына шығарып алады. Антипатр күзетте тұрған түні ұйықтап жатқан Александрды өлтірмек болып шешеді.

(5) Біреулердің айтуы бойынша Александр таң атқанша өзінен-өзі ішкен, екінші біреулердің айтуынша, Александрдың жанында белгісіз бір сириялық қыз болған, оның көріпкелдігі болған. Алдында Александр және оның нөкерлері оны мазақ ететін. Дегенмен көріпкелдікімен ол әрқашан шындықты айтатын, Александр оған құрметпен қарайтын болған, сондықтан сириялық қыз күндіз де, түнде де оған кіре беретін, ол ұйықтап жатқанда, басында жиі тұратын. (6) Ол тойлатып келе жатқанда, қыз алдынан шығып, көріпкелдік білдіріп, оған қайта түнімен тойлауын өтінеді. Александр жоғарыдан белгі ретінде қабылдап, кері кайтып, тойлауын жалғастырады, осылай бозбалалардың ойлағандары шықпай қалады.

(7) Келесі күні Арсейдің баласы Эпимен барлығын өзінің досы, Менандр баласы Хариклға айтып береді. Харикл Эпименнің ағасы Эврилохқа айтып береді. Эврилох сарайға барып лагтың баласы, оққағар Птоломейге барлығын айтады. Ол Александрға жеткізеді. Александр Эврилох айтқандарының бәрін ұстауға бұйрық береді. Оларды қинағаннан кейін барлық астыртын әрекеттері мен тағы бірнеше адамдардың есімдерін айтады.

Аристобулдың айтуынша, олар осы өрескел әрекетті үйреткен адам ретінде Каллисфеннің атын атаған. Птоломей де солай дейді. Басқалары басқаны айтады: Александр Каллисфеннің күнәсіне сенген, ол оны бұрыннан ұнатпайтын, себебі Гермолай Каллисфенге өте жақын болатын. (2) Кейбіреулері келесіні жазады: македондықтар жиналысының алдында Гермолай шын мәнінде астыртын әрекетті ұйымдастырғанын және де азат адамның Александрдың өзімшілдігіне төзу мүмкін еместігін, бірін де қалдырмай айтады: Филотты әділетсіз өлтіргенін, оның әкесі Парменионды заңсыз сонымен бірге құртқанын, басқа да кісі өлімдерін: мас күйінде Клиттің өлтірілгенін, мидиялық киімді, жерге иілуді енгізу туралы бітпейтін талқылаулар, Александрдың ішімдікке, артынан ұйқыға әуестігі айтылады. Ол буған төзе алмай, македондықтарды осыдан арылтпақ болғанын да айтады.

(3) Қатысқандар оны да, өзге ұсталғандарды да тас лақтырып өлтіреді. Аристобулдың айтуы бойынша, Каллисфенді әскердің соңында кісендеп алып жүреді, соңынан ол ауырып өледі. Лагтың ұлы Птоломейдің айтуы бойынша, оны азаптап, асып өлтіреді. Сенуге тұрарлық, Александрмен бірге болған, маңызды оқиғалар жайлы жазған, барлығын көзімен көрген адамдардың мәліметтері бір-біріне қарама-қайшы келеді. (4) Басқалары олар туралы тіптен басқаны айтады және бәрі қарама-қайшы, менің ойымша, осының өзі жеткілікті. Мұның бәрі Клиттің басында болған бақытсыздықтан кейін болған, бірақ мен осы жерде бір нәрсе болғандықтан айтып отырмын.

15

Еуропалық скифтерден Александрға тағы да елшілер келді, солардың арасында скифтерге жіберілген өзінің де елшілері болды. Скиф патшасы оларды жіберген кезде өлген болатын, енді оның орнына оның ағасы патшалық құрған. (2) Елшілер Александрдың айтқанын орындауға дайын екендіктерін айтуға келген болатын, оған скиф патшасы атынан скифтер құнды санайтын сыйлықтар берілді, патша Александрға одақтастық құру үшін қызын беруге дайын екендігін жеткізеді. (3) Егер Александр скиф ханшасын жаратпаса, скиф сатраптарының және басқа да ақсүйектердің қыздарын Александрдың достарына беруге дайын болатын. Патшаның өзі де Александрға оның бұйрығын тыңдау үшін келуге дайын екендігін жеткізеді. (4) Сол уақытта хорасм патшасы Фарасман да бір жарым мың атты әскерімен келеді. Фарасман колх тайпасы мен амазонкалармен көршілес тұратыны жайында айтты және Александр қажет деп тапса, колхтар мен амазонкаларға соғыс ашып, Эвксин теңізі түбінде тұратын тайпаларды да бағындыру үшін жол көрсетіп, әскерге қажеттінің барлығын дайындауға әзір екендігін білдірді.

(5) Скиф елшілеріне өз пайдасы үшін сыпайы жауап беріп, скиф қалыңдықтарынан бас тартты. Фарасманға алғысын білдіріп, онымен одақ құрады, бірақ қазір Понтқа барудың мезгілі жетпегенін айтады. Ол Фарасманды Бактрияны басқаруға қойған парсылық Артабаз бен басқа да көрші сатраптарға тапсырып, еліне кейін қайтарды. (6) Оның ойы енді Үндіде, оны бағындырса, барлық Азияны бағындырады, барлық Азияны бағындырып, Элладаға қайтады, одан ары Гелоспонт және Пропонтида арқылы барлық құрғақтағы және теңіз күштері арқылы Понтаға барады. Ол Фарасманның көмегін кейінге қалдыруын сұрады.

(7) Оның өзі Оксу өзеніне бет алып, көптеген соғдылықтардың бекіністерге жиналып алып Александр қойған сатрапқа бағынудан бас тартуда деген мәлімет алғаннан кейін Соғдыға кайтпақ болып шешті. Окса өзенінің жанында лагерь тігіп тұрғанда, шатырының жанына бұлақ көзі, оның жанынан тағы да майлы бұлақ көзі ашылады. (8) Бұл ғажайып туралы Лагтың ұлы, оққағар Птоломейге жеткізеді, ал Птоломей Александрға айтады. Александр осыған орай барлық сәуегейлердің айтқан құрбандықтарын шалады. Аристандр майлы бұлақтар қиындықтар белгісі, бірақ қиындықтардан кейін жеңіс болатынын айтты.

16

Александр әскерінің бір бөлігімен Соғдыға өтті, Полиперхонт, Аттала, Горгий мен Мелеагрды Бактрияда елге қарап, варварлар мұнда да көтерілмеу үшін қалдырды, көтеріліс басталса, басу керектігін айтады. Қарамағындағы әскерді беске бөліп, бір бөлігін Гефестионға, екінші бөлігін Лагтың ұлы, оққағар Птоломейге, үшінші бөлігін Пердикке, төртінші бөлігін Кен мен Артабазға басқартып, бесінші бөлігін өзі Маракандқа алып барды. (3) Қалғандары өз бетінше әрекет етті, бекініске жиналғандарды күшпен бағындырып, берілгендерді боданға алды. Барлық әскер соғды жерінің көп бөлігін өтіп, Маракандқа жеткенде, Гефестионды Соғды қалаларын кайта тұрғындармен орналастыруға бұйрық беріп жіберді, Кен мен Артабазды скифтерге Спитаменнің қашып жеткені туралы хабар алғандықтан жіберді. Қалған әскерімен Соғдының көтерілісшілері қолында қалған жерге аттанып, еш қиындықсыз бағындырды.

(4) Александр осымен әуреленіп жатқанда, скиф-массагеттер жеріне қашып барған Спитамен мен бірнеше соғдылықтар 600 массагеттен құралған атты әскер жинап, Бактриядағы бекіністердің біріне барады. (5) Бекініс бастығы да, күзетшілер де шабуылды күтпеген еді, жауынгерлерді қырып тастап, бастықтарын тұтқынға алды. Бекіністі алғандарына риза болған олар бірнеше күннен кейін Зариаспаға барады, бірақ қалаға шабуыл жасауға жүрексініп, көп олжаны алып қайтады.

(6) Зариаспада ауруына байланысты бірнеше атты әскер қалған еді, солардың ішінде Зариаспадағы патша сарайын басқарған, Сосиклдың ұлы Пейфон да, кифаред Аристоник те болған. Скифтердің шабуылы туралы естіп (олар ауруларынан айығып, қолдарына қару ұстап, атқа отыра алатын халге жеткен болатын), олар Зариаспаны қорғауға қалдырылған 80 жалдама әскерді, «патша бозбалаларының» бірнешеуін алып, массагеттердің артынан қуады. (7) Қамсыз келе жатқан скифтерге шабуыл жасап, олжаны қайтарып, көбін қырып қайтады. Олардың қолбасшылары болмағандықтан, бей-берекет еш дайындықсыз қайтып келе жатып, Спитамен мен скифтер құрған тұзаққа түсіп, 7 «жақыны» мен 60 жалдамалы әскерден айырылады. Кифаредтен гөрі, батыр жауынгер ретінде соғысқан Аристоник сонда қаза болады. Пейфонды скифтер жараландырып, тұтқынға алады.

17

Барлығынан хабардар болған Кратер массагеттерге қарсы шабуыл бастайды. Олар оның келе жатқанын біліп, елсіз далаға қашып кетеді. Кратер Спитамен отрядын өкшелей қуып елсіз даланың маңында жетеді, ол кезде онымен бірге мың атты массагеттер болған. (2) Македондықтар мен скифтер арасында кескілескен шайқас басталып кетеді, македондықтар жеңіп шығады. Скифтердің жүз елу аттысы қырылады. Қалғандары елсіз далаға қашып кетеді, македондықтар оларды қуа алмады.

(3) Бұл уақытта Александр Артабазды Бактрия сатрапы қызметінен босатты (оның өзі қартаюына байланысты сұраған болатын), оның орнына сатрап қызметіне Николайдың ұлы Аминтты тағайындайды. Кенді отрядымен, Мелеагр отрядымен, төрт жүз атты «жақындарымен», барлық атты найза лақтырушылармен және Аминт басқарған бактриялықтар мен соғдылармен бірге бұрынғы орнында қалдырды. Олардың барлығына кенге бағынып, Соғдыда елді қорғап қыстап шығу бұйырылған еді, ал егер қыста жақын жерде Спитамен жүрсе, оған тұзақ құрып қолға түсірулер керек еді.

(4) Спитамен мен оның адамдары македондықтардың барлық жерге әскерін қойғанын көріп, қашатын жер таппай, осы тұста жеңетініне сеніп, Кенге қарсы шабуылға шығады. Соғды жері мен скиф-массагет арасындағы аяқ баспайтын жер — Габқа жетіп, олар еш қиындықсыз 3000-дай скиф атты әскерін Соғдыға басып кіруге көндіреді. (5) Бұл жердің скифтері өте кедей тұратын, қалалары да, отырғылықты үйлері де болмаған, өздерінің мүлкі үшін қорқатын ешнәрселері болмағандықтан, қандай да болсын соғысқа қондыру оңай болатын. Кен Спитамен мен атты әскерінің жақындағанын біліп, оған қарсы әскерімен шығады. (6) Кескілескен ұрыс болады, македондықтар жеңіп шығады, атты варварлардан бұл соғыста 800 адам қырылды, ал Кеннің 25 атты және 12 жаяу әскері өлді. Аман қалған соғдылықтар мен бактриялықтар қашқан кезде, Спитаменді тастап, Кенге оз еріктерімен беріледі. (7) Массагет скифтер жеңіліп, бірге соғысқан соғдылықтар мен бактриялықтардың жүктерін тонап, Спитаменмен бірге елсіз далаға қашып кетеді. Олар Александрдың елсіз далаға жиналып, соғысқалы жатқанын естігенде, оны тоқтату үшін Спитаменнің басын кесіп, Александрға жібереді.

18

Кен, Кратер адамдарымен, Парфия сатрапы Фратарен, ариялықтардың сатрапы Стасанор Навтакидегі Александрға аттанып кетті: олардың барлығы Александрдың бұйрығын орындап шыққан болатын. (2) Александр әскерін Навтак маңайына демалысқа орналастырды, өйткені қатты қыстың суығы басталған еді. Мард пен тапурларға Фратафернді Автофрадатты алып келуге бұйырып жіберді, себебі оны бірнеше рет шақырса да, ол шақырғанға келмеген болатын. (3) Стасанорды дрангтардың сатрапы етіп, мидиялықтардың сатрапы ретінде Атропатты жіберді, себебі оның ойынша, Оксидат оған қарсы қастандық ұйымдастырып жатқан. Стаменді Вавилонға аттандырды, өйткені оған Вавилон гиппархы Мазейдің өлгенін хабарлады. Сопол, Эпокилл мен Менидті Македонияға әскер алып келуге жіберді.

(4) Көктемнің бас кезінде ол Соғды Скаласына келіп жетті, оған хабарлауынша, көптеген соғдылықтар осында жиналған. Айтулары бойынша, бұл Скалаға бактриялық Оксиарттың әйелі мен қыздары жасырынған, оның ойынша адам ала алмайтын жер саналған, өйткені ол Александр қарамағынан кеткен болатын. Егер осы Скала алынса, көтеріліс бастаған соғдылықтар соңғы баспаналарынан айырылар еді.

(5) Александр Скалаға жақындағанда, шабуылмен алғанға қабырғаларының биік әрі берік екендігін көрді, варварлар онда қоршауда отыруға жетерлік азық әкеп алған еді. Қалың қар жауған болатын, бұл македондықтарға қиындық туғызып, варварларға судың мол болуын қамтамасыз етті. (6) Варварлардың менменсіне сөйлеген сөзі Александрды ашуландырып, оның шамына тиеді. Ол олармен келіссөз жүргізіп, берілген жағдайда, аман-есен үйлеріне қайтатынын айтады. Олар варварлық әдетіне салып, Александрды мазақ қылып, осы тауды басып алатын оған қанатты әскер табуына кеңес береді, әйтпесе қарапайым адамның қолынан келмейтінін айтады. (7) Сол кезде Александр кімде-кім Скалаға бірінші болып шықса, 12 талант сыйлық алатыны, екіншісі екінші сыйлықты, үшіншісі үшінші сыйлықты, барлығы да сыйлыққа ие болып, соңғысы 300 дарикті алатыны туралы хабарлатады. Бұл онсыз да соғысқа асығып тұрған әскерлерге қамшы болады.

19

Қоршау кезінде қабырғаға өрмелеп мінетін жауынгерлердің 300-дейі жиналды. Олар шатырларды жерге бекіту үшін қолданатын темір бекітпелерді дайындап, олар оны қар қатып, мұзға айналған жерлерге, қары жоқ жерлерде топырақтың өзіне бекітулері керек еді. Мықты зығырдан жасалған арқандарды оларға байлап, түн ішінде күзеті жоқ биік жарға шыға бастайды. (2) Темірлерді көрініп тұрған топыраққа не қатып қалған қарға қағып, жарға әр жерден шыға бастайды. Осылай шығу кезінде 30 адам қайтыс болды, оларды көму үшін денелерін де таппай қалды, өйткені олар қалың қарға кіріп жоқ болған еді. (3) Қалғандары таңертең тау басына шықты, шығып алып олар төмендегі әскерлерге орамалмен бұлғай бастайды, мұны оларға Александр бұйырған еді. Ол хабаршыны шақырып, варварлар күзетіне көп күттірмей берілсін деп, қанатты адамдар табылып, тау басына шыққанын айтқызады. Хабаршы тау басындағы жауынгерлерге көрсетеді.

(4) Күтпеген жағдайдан сасқан варварлар тауға қаруланған көп әскер шыққан екен деп ойлап, беріледі, өйткені олар осы македондықтардан қатты қорыққан болатын. Тұтқынға көптеген әйелдер мен балалар түсті, солардың ішінде Оксиарттың әйелі мен балалары болды. (5) Оксиарттың бой жеткен Роксана есімді қызы болған. Александрдың әскері Дарийдың әйелінен кейінгі Азиядағы әдемі әйелді көріп тұрғаны осы деп айтады. Александр оны көріп, ғашық болып қалады. Ол оны тұтқын етіп, қорлағысы келмей, әйелі етіп алады. (6) Мен бұл үшін Александрды сөкпеймін, қайта мақтан етемін. Азиядағы ең сұлу саналатын Дарийдің әйелін алғысы келмей, жас болса да өзін тежей біліп, бақытты бола білген. Сонымен қатар ол жақсы атағына лайық әйелді қорламай, оған құрметпен қарай білген.

20

Иссе маңындағы соғыстан кейін, Дарийға әйелінің күзетшісі қашып барады. Оны көрген Дарий әйелі мен балалары, анасының тірі екендігін сұрады. (2) Олардың тірі екендігін, оларды патшаларша күтіп, Дарийдың өзіндегідей күтетінін естіп, әйелінің оған көзіне шөп салмағанын сұрайды. Әйелінің көзіне шөп салмағанын естіп, одан кайта Александрдың зорлық көрсетпегенін сұрады. Күтуші ант-су ішіп: «Патша! Сенің әйелің сен қалдырған қалпында, Александр ең өнегелі және ұстамды адам», — дейді. (3) Сол кезде Дарий аспанға қолын көтеріп, сыйынады: «Зевс ием, сен жердегі патшалардың тағдырын шешесің! Сен берген мидиялықтар мен парсыларға билігімді сақтап қал. Егер мені Азия билеушісі еткің келмесе, Александрдан басқасына бұйырта көрме». Өзін-өзі тежей білу жаулардың да құрметтеуіне себепші болады.

(4) Оксиарт балаларының тұтқынға алынғанын, Александрдың Роксаны ұнатқанын естіп, көңілі көтеріліп, Александрға келеді. Оны сыйымен кездесуге лайық қарсы алады.

21

Александр Соғдыдағы жұмыстарын тындырып, паретактарға қарай шығады. Айтулары бойынша, варварлар жиналып, берік тағы бір Хориен аталатын құзда билік құрып отырған. Онда Хориеннің өзі де, басқа княздар да жасырынған. (2) Құздың биіктігі 20 стадий, ал ені 60. Жан-жағының бәрі жар, оған бірақ тар, қолайсыз бұл жердің табиғатына жат жасалынған жол баратын. Еш кедергісіз, бір-бірлеп шыққанның өзі қиындық туғызады. Құзды ор қоршап жатқан, әскерін алып келмек болып, тегіс жерде тұрып тосыннан шабуыл жасамақ болған адамға алдымен сол орды жабу керек болар еді.

(3) Александр бәрібір де іске кірісті, өйткені оның өзімшілдігі шегіне жетіп, ол алмайтын қамал, ол шықпайтын шың қалмаған сияқты болып көрінді. Ол өсіп тұрған шыршаларды шауып (таудың жан-жағында қалың шыршалар өсіп тұрған), әскердің орға түсуіне қолданылатын саты жасауға бұйрық берді, әйтпесе басқа түсетін мүмкіндік болған жоқ еді. (4) Күндіз Александрдың өзі әскерінің жартысын жегіп, жұмысты басқарды, ал түнде оны кезекпен оққағарлары — Пердикке, Леоннат және Лагтың ұлы Птоломей алмастырып тұрды, себебі әскерінің жартысын ол үшке бөліп, кезекпен түнделетіп жұмыс істетті. Барлық әскері жұмыс істесе де, күндіз 20 шынтаққа жылжыса, түнде одан аз жылжыды, себебі оны алу қиын еді және жұмыс та өнбеді. (5) Орға түсіп, жауынгерлер темірлерін арнасы тарылған жерлерге қағып, олардың арасын төсеуді шыдай алатындай есеппен алды. Төсеуді талдан өріп, көпір сияқты жасап, әскердің құзға тегіс жермен жетуі үшін үстінен топырақ тастады.

(6) Варварлар алдында бұл жұмыстарға бос арамтер болу деп қарады. Салақтары құзға жете бастаған кезде варварлар жоғарыда отырып, македондықтарға қарсылық көрсете алмады (оларда жұмыс істеген кезде садақтардан қорғайтын шатыр болған), Хориен қорыққанынан Александрға Оксиартты жіберуін сұратып, хабаршыға айтқызады. (7) Александр Оксиартты жібереді, ол Хориенді өз еркімен беріліп, бекіністі босатуға үгіттейді: Александр әскерінің алмайтын қамалы жоқ, бірақ ол жақсы дос, әділ патша оған дәлелге көп, негізінен өз басына қатысты, мысал келтіреді. (8) Хориен оны тыңдап, бірнеше туыстары мен достарын ертіп, Александрға өзі келеді. Александр оны сыпайы қабылдап, дос екендіктеріне сендіреді, бірақ оны кайта жібермей, бекіністің берілуіне бұйрық беруге адам жіберткізеді. (9) Онда жиналған қашқындар өз еріктерімен беріледі, Александр 500 қалқаншыларымен өзі бекіністі көру үшін көтеріледі, Хориенді құртайын деген ойы болмағанының дәлелі, оны басында өзі қойғандай сол жердің князі етіп тағайындайды.

(10) Александрдың әскері қыстан әбден титықтайды, қоршау кезінде қар қалың жауған еді, азықтың жетіспеушілігі қатты сезіле бастады. Хориен әскерге екі айға жететін азық беруге уәде етті, бекіністегі қордан ол әр шатырға есептеп нан, шошқа еті, шарап бергізеді. Қоршауда болған жағдайдағы азық қорының оннан бір бөлігін жоғалтпағаны жайында айтып өтті. Александр осыдан кейін оны аса құрметтей бастады, себебі ол бекіністі мәжбүрлікке емес, өз шешімі бойынша берген болатын.

22

Барлық ісін бітіріп, Александр Бактрияға кайтты, ал Кратерді алты жүз атты «жақындары» және өзінің жаяу әскерімен, Полиперхонтты, Атталды және Алкетті паратектер жерінде әлі қаруларын тастамаған Катан мен Австанға қарсы жіберді. Олардың арасында шиеленіскен қақтығыстар болып, бұл қырғында Кратер жауынгерлері жеңіп шығады. Катан соғыс кезінде қайтыс болады, ал Австан қолға түсіп, оны Александрға алып келеді, варварлардан 120 атты әскер бір жарым мыңдай жаяу әскер қырылады. Көтерілісті басып, Кратер әскерімен Бактрияға бағыт алады. Бактрияда біз жоғарыда айтып кеткен Александр үшін Каллисфен мен бозбалалардың қайғылы оқиғасы болады.

(3) Бактриядан көктемнің аяғында Александр әскерімен үнділерге қарсы соғысқа аттанады, Бактрия жерінде ол 3500 атты әскерімен және 10000 жаяу әскерімен Аминтті қалдырады. (4) Он күн ішінде Кавказдан өтіп, Бактрияға бірінші жорығы кезінде парапамисадтар жерінде алғаш рет қаланған Александрия қаласына жетеді. Қалаға гиппарх етіп тағайындағанды ол қызметінен босатты, себебі оның ойынша ол қызметін нашар атқарған. (5) Александрияға тағы да маңайдағы халықтарды қоныстандырып, әскери іске жарамай қалған жауынгерлерді қалдырып, «жақындардың» бірі Никанорға қаланы көркейтуге бұйрық береді, парапамисадтар жерінде Кофен өзеніне дейінгі жерге сатрап етіп Триеспті тағайындады. (6) Никея қаласына келіп, Афинаға құрбандық шалып, Таксилге және осы жағалаудағыларға оларды мәртебесіне сай күтіп алсын деп, алдымен хабаршы жіберді де Кофенге бағыт алды. Таксил тағы басқа да княздар, үнділер үшін құнды саналатын сыйлықтарын алып, олардың алдарынан шығады, 25-тей піл беруге уәде етті.

(7) Мұнда ол әскерін бөліктерге бөлді: певкелаоттар жеріне Үнді өзеніне қарай Горгий, Клит және Мелеагр полктерін, атты «жақындардың» жартысын және барлық жалдамалы атты әскерді қосып, Гефестион мен Пердиккті жіберді. Олардың жолындағы жерлерді күшпен немесе келісім бойынша бағындырып, Үнді өзеніне жеткенде, өзеннен өту үшін барлық жағдай жасау бұйырылды. Олармен Таксил және басқа да княздар аттанды. (8) Үндіге жетіп, олар Александрдың бұйрығын орындайды. Певкелаотид князы Астис көтеріліс бастап, өзі өліп, қашып барған қаласын талқан етті. Гефестионның әскері оны отыз күндік қоршаудан кейін алды. Астистің өзі өліп, қаланы басқаруды Сангайға тапсырды, ал ол одан бұрын Астистен Таксилге қашып кетті, бұл Александрдың оған сенім артуына себеп болды.

24

Александр қалқаншыларды, қалған атты «жақындарын», «жаяу жақындарын», садақшыларды, агриан және атты найзашыларды ертіп, аспасийлар, гурейлер және ассакендер жеріне бет алды. (2) Қиын таулы жолмен, Хой деп аталатын өзеннің бойымен жүріп, қиындықпен одан өтіп, ол бүкіл жаяу әскеріне кәдімгі жүріспен соңынан ілесуіне бұйрық береді, оның өзі барлық атты әскерін алыпаттарға сегіз жүздей теңізші македондықтарды отырғызып (жаяу әскері алып жүретін қалқандарын өзімен алды), тездетіп алға жүре бастады, себебі оған жергілікті халық жауға қарсылық көрсету үшін маңайдағы таулар мен қалаларға қашып тығылғаны туралы хабар берген еді. (3) Жолында кездескен бірінші қалаға жетісімен, қала алдына орналасқан варварларды қалаға қуып тығып, қамап тастады, ал оның өзі сауытынан өткен садақпен иығынан жараланған еді. Жарасы жеңіл болды, өйткені сауыты иығын тесіп өткізбеген еді. Лагтың баласы Птоломей де, Леоннат та жараланды.

(4) Ол қаланың қабырғасы жеңіл алынатын тұсына келіп, лагерь құрды. Келесі күні таң алдында македондықтар қиындықсыз бірінші, бірақ бірнеше қабатты қабырғаны иемденді (қала екі қабырғамен қоршалған болатын), екіншісін варварлар бірнеше уақыт қорғап турды, бірақ қабырғаға сатылар қойылып, қабырғадағы жауынгерлерді садақпен атып түсіре бастағанда, олар шыдамай, қала қақпасы арқылы тауға қашты. (5) Олардың жартысы қашып бара жатып қаза болды, ұсталғандарды македондықтар, Александрды жаралағанына ашуланып, қырып тастады. Дегенмен көбісі тауға тығылып үлгерді: таулар қаладан алыс емес еді. Александр қаланы жермен-жексен етуге бұйырып, ары қарай екінші қалаға бағыт алды. Андака берілді, Александр мұнда Кратерді жаяу әскердің басқа қолбасшыларымен бірге қалдырып, қалалар өз еркімен берілмесе, жермен-жексен етіп, елде бәрін жақсылап өзгертуге бұйрық берді.

Оның өзі қалқаншылар, садақшылар, агриандар, Кеннің және атталаның әскерлерімен, атты әскерлер қатарымен, қалған «жақындардың» төрт гиппархтарымен және атты садақшылардың жартысын алып, аспасийлардың князы тұрған өзенге қарай бағыт алды. Үлкен арақашықтықты жүріп өтіп, екінші күні ғана қалаға жақындады. (2) Варварлар (жергілікті халық) Александрдың келе жатқанын біліп, қаланы өртеп, тауға қашып кетті. Александр әскерлері қашқындарды тауға дейін өкшелей қуып, қиын өтпелі жерлерге жеткенше жартысынан көбін қырып тастады.

(3) Лагтың ұлы Птоломей төбеде тұрған үнділердің басшысын көрді, оны қоршай қалқаншылар тұрды. Птоломейдің адамдары аз еді, дегенмен ол соңдарынан атпен қуды. Төбеге атпен шығу қиын болды, Птоломей атынан қарғып түсіп, атының ноқтасын қалқаншылардың біреуіне бере салып, сол бойында үндінің соңынан қуа жөнелді. (4) Ол Птоломейдің жақын келгенін көргенде, әскерімен кері бұрылды. Үнді Птоломейді көкірегінен ұзын найзамен шаншыды, сауыт найзаны ұстап қалды. Птоломей үндінің қабырғасын сындырып жіберді, оны жерге құлатып, сауытын шешті. (5) Әскері княздарының құлағанын көріп, сасып қалып, тұра қашты, тауға тығылғандар көсемдерінің денесіне жаулардың жақындап қалғанын көріп, қайғырып, төмен түсті, төбеде кескілескен ұрыс басталды. Төбеге Александрдың өзі де жаяу әскерін ертіп жеткен еді. Мұндай көмекке қарамастан, үнділерді әрең дегенде артқа шегіндірді де көсемдерінің денесін алды.

(4) Таудан асып, Александр Аригей аталатын қалаға кірді, бірақ тек өртке кездесті, тұрғындар қаланы өртеп, тауға қашқан еді. Патшаның бұйрықтарын орындап, мұнда Кратер де әскерімен жетті. (7) Қолайлы жерде орналасқан қаланың сыртынан қабырға тұрғызып, маңайдағы халықтың тұрғысы келгендерді және соғысқа жарамсыз болып қалған жауынгерлерді орналастыруға Кратерге бұйрық берді. Ал оның өзі мәлімет бойынша көп жиналған варварлар жерге аттанды. Тауға жақындап, етегіне лагерь құрды.

(8) Александр жемшөпке жіберген, барлау жасау үшін бірнеше жауынгерлерімен барған Лагтың ұлы Птоломей Александрға варварлардың жаққан оты Александрдың лагерінен көп екендігін айтып келді. (9) Александр оттың көптігіне сенбеді, дегенмен жергілікті варварлардың осында барлық күшін жинағанын біліп, әскерінің бір бөлігін лагері тоқтаған тау етегіне қойды. Өзі мәліметте айтылған жаудың санына қарай адам алып, от жақындағанда, әскерін үшке бөлді. (10) Бір бөлігін басқаруға Аттал және Балакр отрядын қосып оққағар Леоннатты қойды, екінші бөлігін Лагтың ұлы Птоломейге тапсырды, мұнда патша қалқаншыларының үштен бірі Филипп пен Филоттың отряды, екі садақшылар қатары, агриандар мен атты әскердің жартысы болды, ал үшінші бөлігін өзі варварлар көп жиналған жаққа бастады.

25

Жоғарыда орналасқан варварлар македондықтардың жақындағандарын байқады, өздерінің көптігіне сеніп, олардың ойынша аз македондықтардың отрядын менсінбей алқап түсіп, қырғын соғыс басталады. Кескілескен соғыс басталып, бұл жолы да Александр жауын оңай жеңеді. (2) Птоломейдің әскері жазықта тұрған жоқ еді, варварлар қатар түзеп төбені бермей турды. Птоломей төбенің осал жеріне әскерін алып барды, бірақ оларды барлық жағынан қоршаған жоқ, варварлардың қашуына ашық жерін қалдырды. (3) Мұнда да кескілескен соғыс болды: қолайсыз жер болды, сонымен бірге үнділерді басқа көршілес варварлармен салыстыруға болмайды, себебі олар батылдырақ. Македондықтар дегенмен оларды таудан шектетті. Леоннат басқарған әскерде жауларын жеңіп шықты. (4) Птоломейдің айтуы бойынша, 40000-нан астам адам тұтқын, қолға 230000-ден аса ірі қара мал қолға түскенін айтады. Осы жануарлардың ішінен Александр Македонияға егіндік жұмыстарға аттандыру үшін ең әдемілерін — олар әдемілігімен де, ірілігімен де ерекшеленді — таңдап алды.

(5) Ары қарай ол әскерін ассакендіктер жеріне алып барды. Оған олардың соғысқа дайындалып жатқаны, олардың 2000 атты, 30000 жаяу әскері, 30 пілі бары туралы хабарлады. Тұрғындарды орналастыруға қалдырылған Кратер бұл уақытта қалаға орналастырып болып, Александрға әскердің ауыр қару асынған бөлігін және қандай да бір қоршау үшін машиналарын алып аттанды. (6) Александрдың өзі атты «жақындарын», найзагер атты әскерін, Кен мен Полиперхонт полкін, мыңдаған агриан және садақшыларды алып гурейлер жері арқылы ассакендерге аттанды. (7) Оның атымен ел аталған, терең, ағысы қатты, өткелден өткенде кедергі жасайтын түбінде домалақ тастар жатқан Гурей өзенінен қиындықпен өтеді. Варварлар Александрдың келе жатқанын естіп, топтала соғысудан қорқып, әрқайсысы оз қалаларына барып, сонда соғысып, қорғауға бел шешті.

26

Александр алдымен ең ірі қалалардың бірі — Массагтарға барды. Ол оның қабырғаларына жақындағанда, варварлар алыс жерлерден келген үнділерден тұратын жалдамалы әскерлеріне сеніп, македондықтарға лагерлерін тігіп жатқанда тап береді. (2) Александр шайқастың қала түбінде болатынын көріп, варварлар соғысып жылдам қала қашып кетпеулері үшін (варварлардың қашатынын ол білді) оларды қабырғадан алысырақ алып шықпақ болады. Олардың қаладан жүгіріп шыққандарын көргенде, ол македондықтарға лагерь тіккен жерінен 7 стадийға кері төбеге қарай шегінулеріне бұйрық береді. (3) Жаулары македондықтар қашып барады деп шешіп, батылданып, бей-берекет соңдарынан қуа жөнеледі. Садақ оқтары оларға жете бергенде, Александр берген белгі бойынша, әскер қайта бұрылып, жауға қарсы жүгіре жөнеледі. (4) Варварлармен бірінші болып шайқасқа атты найзашылар, агриандар мен садақшылар түсті, әскерді қатармен өзі басқарып келді. Үнділер шайқастың күтпеген жағдайда өзгергенін көргенде қорқып кетіп, жұдырықтаса бастағанда, қалаға қарай қаша жөнеледі. 200-дей адам қаза тапты, қалғандары қалаға барып тығылды. Александр өз әскерін қабырғаға тіреді, мұнда ол қабырғадан атқанда жіліншігінен жеңіл жарақат алады. (5) Келесі күні қабырғаға машиналарды алып келіп, ол еш қиындықсыз оны тесіп шығады, дегенмен үнділер ерлікпен шайқасып, тесік арқылы кірмек болған македондықтарды кейін серпілте білді, сондықтан бұл күні Александр жауынгерлерін кері шақыртып алды. Келесі күні македондықтар жауларына жаңа күшпен шабуыл жасады, қабырғаға ағаштан жасалған мұнара әкелінді, одан үнділерге садақ оғы жаудырылды. Көбісі қабырғадан атып түсірілді, сонда да македондықтар қалаға кіре алмады.

(6) Үшінші күні Александр тағы әскерін бастап, мұнарадан тесікке саты тастауға бұйрық береді, сол арқылы бұрын тап осылай Тирді алған қалқаншыларды жіберді. Адамдар соғысуға құмартып, бірін-бірі итеру басталады да, саты ауырлықты көтере алмай, сынып қалады, одан македондықтар құлайды. (7) Мұны көрген варварлар айқайға басып, македондықтарға қабырға үстінен тастарды лақтырып, садақтан ата бастады, сол мезетте кімнің қолына не түссе, соны лақтырумен болды. Кейбіреулері қабырға мен мұнара арасында жасалған қақпа арқылы шығып, сасып қалған македондықтарды қылышпен шаба бастайды.

27

Александр жаралыларды алып, әлі соғысып жатқандарды лагерге қайтаруға Алкетті отрядымен жібереді. Төртінші күні тура солай басқа машинадан оқ атады.

(2) Үнділер көсемдері бар кезде батыл соғысады. Ол машинадан жіберілген оқтан жараланып өлгеннен кейін, үзілмей жалғасқан қоршауда адамдардың жартысы қырылғаннан кейін, олардың көбісі жаралы болып, соғыса алмай қалғанда Александрмен келісім соз жүргізеді. (3) Ол осындай батыл адамдардың өмірін сақтап қалатынына қуанып, оларды үнділердің жалдамалы әскері ретінде өз әскеріне қосылып, оған қызмет көрсететініне келісті. Олар қаладан қаруларымен шығып, македон лагеріне қарсы төбеге барып орналасты. Түнде олар басқа үнділерге қарсы соғысқылары келмей, өз отандарына қашпақ болады. (4) Бұл туралы Александрға жеткізгенде, ол барлық әскеріне төбені қоршатып, оларды қыспаққа алып, қырып тастайды. Қаланы ол алды — оны қорғайтын ешкім болған жоқ — тұтқынға Ассакеннің анасы мен қызын алды. Осы қоршауда Александр 25 адамынан айырылды.

(5) Бұл жерден қаланың тұрғындары Массагтың алынғанын естіп, өздері беріледі деп сеніп, Базирлерге Кенді жібереді. Аттал, Алкет және гиппарх Деметриді басқа қала Орға, қаланы оның келгенінше қамауда ұстауға бұйрық беріп жібереді. (6) Қалалықтар шығып, Алкеттің әскеріне шабуыл жасайды. Македондықтар еш қиындықсыз қашырып, қайта қалаға қуып тығады. Кеннің де базирліктермен жолы болмады: тұрғындар қаланың беріктігіне сеніп келісім сөзге келмей қойды, себебі қала өте биік жерге орналасқан және жан-жағынан жақсы қоршалған болатын.

(7) Александр мұны естіп, базирліктерге қарай бағыт алады, бірақ ол көрші варварлардың Орға жасырын бара жатқандары туралы хабардар болып (оларды онда Абисар жіберген болатын), алдымен Орға барады. Кенге Базирдің жанына мықты бекініс жасап, қалалықтарға ауылдық тұрғындармен сөйлесуге мүмкіндік бермейтін гарнизон қалдырып, қалған әскерімен оған келуіне бұйрық береді. (8) Базирдің тұрғындары Кеннің әскерінің көп бөлігімен кетіп бара жатқанын көріп, қалғандарын жеңетіне сеніп, жазыққа түседі. Кескілескен соғыс басталады, онда 500 варварлар қырылып, 700-ден астамы тұтқынға түседі. Аман қалғандары қалаға қашып кіреді: бекініске қалдырылған гарнизон ауылдықтармен барлық байланысын үзіп тастайды. Орды қоршауға алу Александр үшін ешқандай қиындық туғызбады, ол шабуыл жасап, қаланы алды да, онда қалдырылған пілдерді тартып алды.

28

Базир тұрғындары мұны біліп, тағдырларына қайғырып, түн ортасында қаланы тастап, Құзға қашып кетеді. Басқа да варварлар тап осылай етеді: олар да өз қалаларын тастап, бұл елде Аорн аталатын Құзға қашып барады. Ол бұл елде даңққа ие болған, айтулары бойынша, Зевстің ұлы Гераклдың өзі оны ала алмаған. (2) Гераклдың үнділерге келгенін және қай Геракл: фивандық, тириялық немесе египеттік пе мен оны нақтылап немесе жоққа шығарып жатпаймын. Дегенмен, менің ойымша, ешқайсысы да келмеген, өйткені адамдар қиын істі одан да қиындатып, қосып айтқанға құмар, сондықтан да Гераклдың да күші жетпеген деген аңызды айтады. Менің ойымша, бұл бекініс туралы да мақтаныш ету үшін Гераклдың есімін қосып айтады. (3) Айтулары бойынша, ені 200 стадийден тұрады, ал оның биіктігі ең пәс деген жерде 11 стадийді құрайды, оған апаратын жалғыз ғана жолды адам қолымен салған және онымен жүру өте қиын. Құздың төбесінде суы мол, таза бұлақ бар, орманы және өңдегенде мыңдаған адамды асырай алатын жыртылатын керемет жері бар.

(4) Александр мұның бәрінен хабардар болғанда, бұл тауды басып алғысы келеді, оның үстіне ол Геракл есімімен аңызға айналған болатын, Ор мен Массагты ол елді бақылау үшін бекініс орындарына айналдырды. (5) Базир қаласын бекініске айналдырды. Гефестион мен пердикк басқа қала орнатып (оны Оробатида атап), онда гарнизон қалдырып, Үнді өзеніне бағыт алды. Оған жетіп, олар Александрдың Үнді арқылы көпір жасау туралы бұйрығын орындады.

(6) Александр Үндінің осы бетіндегі жердің сатрапы етіп «жақындардың» бірі Никанорды тағайындады. Ал өзі алдымен Үндіге барды, үндінің жанындағы Певкелаотид қаласы өз еркімен берілді, онда ол македон гарнизонын қойып, Филиппті гарнизон бастығы етіп тағайындайды. Ол Үнді бойындағы кішкентай қалашықтарды да бағындырды. Елдің княздары Кофей мен ассагет оған еріп жүрді. (7) Эмболим қаласына келіп (ол Аорнның жанында орналасқан), Кратерді әскердің бір бөлігімен ұзақ уақытқа жететін азық алып келуге қалдырды, македондықтар бұл жерден Құзды қоршауға алуға барулары керек еді, егер олар бірден шабуыл жасап ала алмаса, оларды ұзақ қоршауға алып, шаршатпақ болады. (8) Өзімен бірге садақшылар, агриан, кеннің полкін, жеңіл жүрісті жаяу әскерін, сонымен бірге жақсы қаруланған адамдарын тандап алады, оған тағы да екі жүздей атты «жақындарын» және елуге жуық атты садақшыларын алып, әскерін Құзға бастайды. Сол күні-ақ олар қолайлы жерге лагерь тігіп, келесі күні Кұзға тағы да жақын келіп лагерін тігеді.

29

Мұнда оған тұрғылықты халық келіп, өз еріктерімен берілетінін айтып, Құздың осал жеріне алып баруға уәде етеді, өйткені бұл жерден оны алу оңай болатын еді. Ол олармен бірге Лагтың ұлы оққағар Птоломейді агриан, басқа да жеңіл қаруланған жауынгерлер мен тандап алынған қалқаншыларға басшы етіп және оған сол орынды басып алып, мықты жауынгерлердің арқасында ұстап тұрып, оған бұл орынды басып алғаны жөнінде белгі беруге бұйрық беріп жібереді. (2) Птоломей өте қиын, зорға өтетін жол арқылы жүріп жетіп, варварлар байқағанға дейін, бұл жерді басып алады. Жан-жағын ор мен жиі бағаналар орнатып, тауда Александр көретіндей үлкен от жағады. Александр отты көріп, келесі күні әскерін Құзға бағыттайды, варварлар қарсыласып бағады, Александр табиғи қиыншылықтарға ешнәрсе жасай алмайды. (3) Варварлар Александрдың оқыс шабуыл жасай алмайтынын түсініп, кері қайтып, Птоломейге тап береді. Олар мен македондықтар арасында қанды соғыс басталып кетеді, үнділер бар күшін жиі орнатылған бағаналарды құртуға тырысса, Птоломей бұл жерді ұстап тұруға тырысып бақты. Варварлардың атқан садақтары нысанаға тимей қойды, сондықтан қараңғы түсісімен олар кері қайтты.

(4) Александр сатқын үнділерден ең сенімді және осы жерді жақсы білетінін таңдап алып, түнде сол арқылы Птоломейге хат беріп жібереді, хатта ол Александр үнділерге шабуыл жасағанда, Птоломей алынған орынды қорғап қана тұрмай, варварларға тау жақтан шабуыл жасап, варварлар қашатын жер таппайтындай етіп қыспаққа алулары керектігін жазады. (5) Таң атысымен ол әскерін лагерьден шығарып, Птоломей жасырын өткен жермен өтуге бағыт алады, ол Птоломеймен қосылса, бәріде жақсы болады деп сенеді. (6) Солай болды да. Күндізге дейін үнділер мен македондықтар арасында кескілескен ұрыс болды, олар өрге жетуге тырысса, екіншілері көтеріліп келе жатқандарды соғумен әлек болды. Македондықтар бірін-бірі алмастырып, қайтпай көтеріле берді, жоғарыға көтеріліп үлгергендері, демін алып жатты. Тек кешке қарай ғана олар өткелді алып, Птоломей әскерімен қосылды. Барлық әскері жиналғаннан кейін, Александр оларды қайта Құзға алып барады, бірақ тағы да оны ала алмайды, сонымен күн де батты.

(7) Таң сәріде ол әр жауынгерге ағаштан 100 қазық жасатады. Қазықтарды жасап болды, енді ол өзі тұрған төбенің басына, лагері тұрған жерге құзға дейін үлкен үйінді жасауға бұйырады. Сол үйіндіден, оның ойынша, садақ оқтары мен машинадан атылған оқтар бекініс қорғаушыларына тиюі керек. Барлығы жұмыла кірісті: оның өзі де басында болып, жақсы жұмыс істегендерді мақтап, жұмыстан қашқандарды жазалап тұрды.

30

Бірінші күні әскер ұзындығы бір стадийға жететін үйінді жасады. Екінші күні үйіндінің үстінде тұрып, жіберілген пращниктердің тастары мен машинадан атылған оқтар жұмыс істеп жатқандарды шығып атып жатқан үнділерді қуып отырды. Үш күн үзіліссіз үйінді жасады, төртінші күні бір топ македондықтар кішкентай, бірақ биіктігі Құзбен бірдей төбешікті басып алады. Александр бір топ жауынгерлері басып алған төбеге дейін солармен қосылу үшін тоқтамай үйінді жасай берді.

(2) Төбешікті басып алған македондықтардың ел естімеген батылдықтарына таң қалып, үйіндінің жақындап қалғанын көріп, қорғанғандарын тоқтатып, келісім сөзге келісетін болса, Құзды еріктерімен беретінін хабаршы арқылы Александрға айтқызды. Олардың есебі: күні бойы келісім сөзді созып, ал түнде өздерінің туған жерлеріне кетпек болады. (3) Александр мұны біліп, олардың кетулеріне уақыт беріп, барлық жаққа қойылған күзетшілерін орындарынан алды. Оның өзі варварлар кеткенше, орнынан қозғалмады. Содан кейін жеті жүз оққағарлары мен қалқаншыларды алып, бірінші болып, жаулар тастап кеткен Құзға шықты, македондықтар бір-бірлерін арқан арқылы тартып, әр жерден шықты. (4) Белгі бойынша олар қашып бара жатқан варварларды қуып берді, көбін өлтірді, кейбіреулері қорыққандарынан жардан құлап өлді. Александр Геракл ала алмаған Құзды алды. Ол мұнда құрбандық шалып, бекіністі жөндетіп, бұрынырақта Үндіден Бактриядағы Бесске қашып кетіп, Александр Бактрияны алғаннан кейін, ол оған қайта бағынышты болып, ең сенімді адамына айналған Сисикоттың басшылығымен гарнизонын осында қалдырды.

(5) Құздан кетіп, Ассакендердің жеріне басып кірді. Ассакеннің ағасы пілдерімен және көптеген маңайдағы варварлармен осындағы тауларға қашып кеткені туралы оған хабарлаған еді. Ол Дирту қаласына келіп, қала ішінен де, қала маңынан да бірде-бір адамды таппайды. Келесі күні ол Неарх пен Антиохты, хилиархтар мен қалқаншыларды алға жібереді. (6) Неархқа жеңіл қаруланған агриандарды, Антиохқа өзінің хилиархиясы мен қоса тағы екеуін басқартты. Олар маңайды шолуға жіберілді, егер варварлар кездессе, ұстап алып, ел, әсіресе пілдер туралы мәлімет алулары керек еді.

(7) Ол Үндіге аттанды, әскері жол салып отырды, себебі бұл жерлермен жүру мүмкін емес еді. Бұл жерде ол бірнеше үнділерді ұстап алып, олардан варварлардың Абисарға қашып кеткенін, ал пілдердің Үнді жағалауында жайылып жүргенін біледі. Ол сол пілдерге жол көрсетуге бұйырады. (8) Үнділердің көбі пілдерді аулаушылар, сондықтан оларды қуана алып, пілдерді ұстауға аттанды. Қуғыншылардан қашып, екі піл жардан құлап өлді, қалғандарын ұстап алып, үстіне мініп алып, әскерге айдап әкелді. (9) Өзен бойынан олар қатар өскен ағаштарды да көріп, оларды жауынгерлер шауып алады. Кемелер соғып, сол арқылы Үндімен бұрынырақта Гефестион мен Пердикқа соққан көпірге қарай төмен жүзді.

Жетінші кітап

24

Александрдың ақыры жақындап қалды. Аристобулдың айтуынша, болашақта болатын белгі болған. Певкестпен бірге келген және Филоксен мен Менандр алып келген жауынгер парсыларды Александр македон полктарындағы лохтарға бөлді. Оның су ішкісі келіп, патша орнын бос қалдырып кетеді. (2) Патша орнының екі жағында «жақындар» күміс аяқты отырғыштар болған. Бір қарапайым адам (кейбіреулердің айтуынша, ол тұтқынға алынғандардан болған, бірақ қол-аяғы кісенсіз) патша орнының бос қалғанын, ал патша орнын қоршап күтушілер тұрғанын («жақындары» патша соңынан кеткен болатын) көріп, күтушілер арасынан өтіп барып, патша орнына отырады. (3) Күтушілер парсы салты бойынша, оны қуып жіберген жоқ, бір бақытсыздық болғандай өздерінің киімдерін жыртып, көкіректері мен беттерін ұрғылай бастайды. Александрға мұны хабарлағанда, патша орнына отырғанды қастандық жасаушылардың айтуы бойынша осылай жасағанын білу үшін қинауға бұйрық береді. Ол тек қана қастандық жасау оның ойына да келмегенін айтады. Оның үстіне сәуегейлердің айтуынша, Александрға онда қастандық болмайды.

(4) осыдан бірнеше күн өткеннен кейін бақытты жағдайлардың және кейбір болжамдардың орындалуына сиынып, құрбандық шалады да достарымен үстелге отырады. Той түн жарымына дейін созылады. Айтулары бойынша Александр лохтағы және жүздіктегі жауынгерлерге құрбандыққа шалынған малдан және шараптан бөліп берген. Біреулердің жазып алғандары бойынша, ол өзіне барып ұйықтамақ болады, бірақ оған ең жақындарының арасындағы ең сенімді адамы Медий кездеседі, ол оны өзінің тойына шақырады, оның айтуынша, той өте қызық болады.

25

Сарай күнделігінде келесі жазылған: Александр Медийдің үйінде ішіп, тойлаған, одан шығып, жуынып, ұйықтаған, түскі асын Медийдің үйінде ішіп, тағы да түн жарымына дейін ішкен. Тойдан қайтып, жуынып, кішкене тамақтанып, бірден ұйықтаған, сол кездің өзінде ол безгекпен ауыра бастаған. (2) Оны құрбандық шалатын жерге алып шығады, ол күнделікті әдеті бойынша құрбандықты мехрапқа қойып, құрбандық шалады, ерлер бөлмесіне барып, қараңғы түскенше сонда жатады. Мұнда ол әскеріне жорыққа шығатын және сумен кету бойынша бұйрықтарын айтады: құрғақтағы әскері аттануға төрт күннен кейін дайын болуы керек еді, теңіз әскері өзінің басқаруымен бес күннен кейін аттануы керек еді. (3) Содан кейін оны төсекке салып, өзенге алып барады, ол кемеге мініп өзен арқылы саябаққа барады, онда тағы да жуынып, құрбандық шалады, бөлмесіне жатып, Медиймен сөйлеседі. Қолбасшыларға таңертең келуге бұйрық береді. (4) Бұйрықтар беріп болған соң, кішкене тамақтанады, оны бөлмесіне апарады, түнімен безгегі ұстап шығады. Келесі күні де жуынып, құрбандық шалады. Неархқа және басқа да қолбасшыларға үш күннен кейін жүзіп кетуге дайын болуларына бұйырады. Келесі күні де жуынып, құрбандық шалады, безгегі тоқтамайды. Соның өзінде де қолбасшыларын шақырып алып, барлығы да жүзуге дайын болсын деп бұйырады. Кешке ол жуынып болып, нашарлағанын сезеді. (5) Келесі күні оны бассейннің жанындағы үйге алып барады, ол құрбандық шалады. Ол нашарлап отырса да, басты теңіз командирлерін шақырып, жүзіп шығу туралы бұйрық береді. Келесі күні зорға құрбандық шалар жерге алып шығады, құрбандық шалып, тағы да жүзіп шығу бойынша бұйрықтар береді. (6) Келесі күні нашарлап тұрса да, құрбандық шалып, стратегтердің келесі бөлмеде, ал хилиархтар мен пентакосиархтардың есік алдында күтуіне бұйрық береді. Ол одан да нашарлап кетеді, содан оны саябақтан сарайға алып барады. Кірген қолбасшыларын танығанмен, оларға еш нәрсе айта алмайды, дауысы да болған жоқ. Күндіз-түні оның қатты безгегі ұстады, ол келесі күні мен түніне созылды.

26

Сарай күнделігінде осылай жазылған. Ары қарай жауынгерлердің оны көргісі келгендері және кейбіреулері тірі екендігін көргісі келсе, екіншілері оны өлді деп естіп, оққағарлары мұны жасырып отыр деп ойлап көргісі келді деп айтады. Көбі патшаны жақсы көргендіктерінен қайғырып, Александрға кіруге рұқсат етулерін талап етті. Айтулары бойынша, үні шықпағанымен, ол басын зорға көтеріп, көзімен қарсы алып жанынан өтіп бара жатқан әр жауынгерінің қолын қысқан. (2) Сарай күнделігінде Пифон, Аттал, демофонт және Певкест, содан Клеомен, Менид және Селевк құдайдан Александрды құдай үйіне алып келсе тәуір болып кетер ме екен деп және құдайдан оның сауығып кетуін сұрап Сарапсистің құдай үйіне барып ұйықтағаны туралы жазылған. Құдайдан дауыс шықты: Александрды мұнда алып келудің қажеті жоқ, ол сол жерден-ақ сауығып кетеді деген. (3) «Жақындары» тап солай айтты, Александр болса қайтыс болды, өлім оның ең тәуір шешімі болған сияқты. Аристобул мен Птоломейдің жазғандары да сол болды. Олар келесіні жазған: «жақындары» Александрдан кімге патшалықты қалдыратынын сұраған. Ол: «Ең тәуіріне», — деп жауап берген. Басқалары бұған тағы: «Менің моламның басында үлкен талас болатынын көріп тұрмын» деп айтқанын қосады.

27

Менің білуімше, Александрдың өлімі туралы көп нәрсе жазылған. Айтулары бойынша, Антипатр Александрға у берген, ол сол удан өлген, ал уды Антипатрға Каллисфеннің тағдыры туралы естігеннен кейін Александрдан қорқа бастаған Аристотель дайындап берген, оны Антипатрдың ағасы Касандр алып келген. Кейбіреулер оны тіптен қашыр тұяғына жасырып алып келген деп жазады. (2) Бұл уды Касандрдың кіші інісі Иоллай берген: Иоллай патшаның шарап құюшысы болған, Александр өлгенге дейін оны бірде ренжіткен болатын. Бұған Иоллайдың досы, Александрды тойлауға шақырып жүрген Медий де қатысқан. Александр шарапты ішкеннен кейін, қатты ауырғанын сезіп, тойдан кетіп қалған. (3) Біреулері Александрдың өлетінін сезіп, Евратқа құлап өлмек болғанын, осылай адамдар арасынан із-түссіз жоғалып, ол ұрпақтың құдай айтқанын орындайтынына, сондықтан да құдайға кеткеніне сендірмек болды деп ұялмай жазған. Оның әйелі Роксана оның кетіп бара жатқанын көріп, жібермей қалған, Александр оған құдай болу деген өшпейтін даңқын тартып алғанын айтты. Мен мұны сенгенімнен емес, білетінімді көрсету үшін жазып отырмын.

28

Александр афиналық архонт Гегесия тұсындағы 114 олимпиадада қайтыс болды. Ол 32 жыл 8 ай өмір сүрген, Аристобулдың айтуынша 12 жыл 8 ай патшалық құрған. Өте әдемі, жұмыскер, жылдам және айлалы болған, ер мінезді және намыскер болған, қауіпті жағдайларды ұнататын, құрбандықты жиі шалушы болған. (2) Дене рақатын ол ұната бермейтін, ал жан рақатына келсек, өте мақтан құмар болған. Оның қажет нәрсені дер кезінде көре алатын қабілеті болған, күткен нәтижесіне жете білетін, әскерін қалай қаруландырып, қалай құру керектігін өте жақсы білген. Өзгеше жауынгерлердің рухын көтеріп, өзінің батылдығымен қорқу сезімін жеңдіре білген. (3) Көпшілік алдында шапшаң шешім таба білген, жауды жеңе білуде оған тең келер ешкім болмаған. Ол келісімшарттарды бұзбай ұстана білген, оны алдап кету мүмкін емес еді. Өз рақаты үшін ақша шығаруға сараңданатын, есесіне өзгелерге қолы ашық болған.

29

Александр қызбалыққа немесе ашуға бой ұрып, қандай да бір күнә жасаса, варварлық салтқа қызығушылығы шектен шықса, мен оған көп көңіл бөлмеймін. Оның жастығы да, оның бақыты да, жағдайлар да, әр уақытта да патша нөкерлерінің арасында болған, оған ұнауға тырысқан адамдардың, қоршауы да кешіріммен қарауға көндіреді. Дегенмен менің білуімше, көне патшалардан істеген кемшіліктеріне өкінгендердің ішінде жанының өнегелігінен тек Александр ғана болған. (2) ал басқалары қателерін біле тұра, өз күнәсін жабу үшін оны бір керемет іс ретінде ақтайды. Олар қателеседі. Қатесін түзету тек күнәсін мойнына алып, оны түзетуге тырысқанда ғана іске асады, сонда ғана олардың күнәсі жанын жемейді. Жамандық істеген адам күнәсін мойындап, қайғырса, онда болашақта оның түзелетініне үміттенуге болады. (3) Ал егер өзін құдаймын деп санаса, менің ойымша бұл үлкен күнә, сол арқылы ол өзінің асқандығын көрсетпек болады. Менің ойымша, Зевске өздерін ұялмай теңеген Минос, Эак немесе Радаманф патшалардан оның атағы кем емес. Сол сияқты Посидонның баласы Фесей немесе Аполлонның ұлы Ион туралы да айтуға болады. (4) Парсы киімін де ол ойланып әдейі варварлар үшін жат патша болып көрінбеу үшін және македондықтардың мақтаншақтығын тежеу үшін киген. Сондықтан да, менің ойымша, парсыларды — «айва ұстаушыларды» әскеріне қосқан, ал агемге дәрежесі тең келетінін енгізген. Жиі тойларды Аристобулдың айтуынша ішу емес, ол аз ішкен, достарын өздеріне қарату үшін ұйымдастырған.

30

Александрды сөгетіндер алдымен оның істері санап, өздерінің қандай жақсы істер атқарғандарымен салыстырып, өздерінің кім екендіктерін, кімнің арқасында осылай тұрып жатқандарына есеп берсін. Ол түкке тұрмайтын адам, түкке тұрғысыз істерін де аяқтамайтын, көре алмаушылықтан адамзат бақытының шегіне жетіп, екі материктің де патшасы аталған, бүкіл әлемге атын шығарғанды сөгетін қуыс кеуде. (2) Менің ойымша, сол кезде Александрдың есімін естімеген бірде-бір халық, қала, адам болмаған. Сондықтан да менің ойымша, оған ешкім тең келмейтін адам, құдай қалауымен дүниеге келген. Бұған Александрдың өлімі туралы сәуегейлік те, әртүрлі көріністер де, әр адам көрген түстер де, қазірдің өзінде адамдардың құрмет тұтуы, ол қалдырған жоғары деңгейдегі болмыс ретіндегі естелік те, сонша жыл өтсе де оны құрметтегендіктен македон халқына айтылатын көріпкелдіктер де дәлел бола алады. (3) Менің өзім де бұл жұмыста Александрдың қателіктеріне көріпкелдік танытып, кешірімшілдікпен қарадым, дегенмен мен Александрды құрметтейтінімнен ұялмаймын да. Шындықты айтуды ұнататындықтан, адамдарға пайда келтіргім келгендіктен, оның істерін сөктім, сондықтан да құдайдың қолдауымен осы жұмысты қолға алдым.





ПУБЛИЙ КОРНЕЛИЙ ТАЦИТ

Тациттің туылған кезі — шамамен 55-57 жылдар. Сенат аристократиясының болашақ консулы әрі идеологы өзінің ата-тегі жағынан сенаттық сословие тобына кіре қоярлықтай мұрагерлік құқыққа ие емес еді. Мұндай дәрежеге ол Флавийлер әулетінен шыққан императорлардың арқасында жетті. Тациттің қайда туғаны да, балалық шағының қайда өткені де, оны қайда және кім оқытып, тәрбиелегені де белгісіз. Алайда атақты тарихшы өмірінің алғашқы жылдары қайда өтсе де баланың дәулетті римдік әулеттің бірінде, әсіресе оны жастайынан мемлекеттік қызметке тән сипаты бар міндеттің рухында тәрбие беретін отбасында оқығаны байқалады. Оның алғашқы ұстазы балаларға жазу-сызуды, оқи білуді, сондай-ақ санай білу элементтерін үйреткен грамматист мұғалім болғаны белгілі. Ол кезде жазу-сызу мен оқу тек латын және грек тілдерінде ғана жүргізілетін. Содан кейін әлгі мұғалім балалар мектепке барған кезде оларға классикалық ақындардың өлеңдерін үйретіп, мәтінін түсіндіретін. Оқудың келесі сатысы риторикалық мектеп болатын. Онда балалар шешендік өнерді үйренетін. Өйткені Римде ертедегі Грекиядағы сияқты «шешен» деген атақ «мемлекеттік қайраткер» деген мағынаны білдіретін синоним сөз еді.

Тациттің мектепте өткен шәкірттік жылдары Неронның патшалық, еткен кезімен тұспа-тұс келеді. Нерон тақтан тайғаннан кейін (68-жыл) елде бүлікшілік заманы басталды. 69-жылы бірінен кейін бірі үш император — Гальба, Отон және Вителлий қаза тапты. Содан кейін Флавий Веспасианның жаңа императорлық әулеті билік басына келді. Флавий өзінің әлеуметтік ортасын нығайта түсу мақсатымен Италияның және провинцияда тұратын халықтың неғұрлым қалың тобына арқа сүйеді. Осы кезде талантты шешен Тацит суырылып алға шықты, көптеген сот процестерінде сөйлеген сөздері оның даңқын асырып жіберді. Тацит «Тарих» атты еңбегінде өзінің магистрант ретіндегі мемлекеттік қызмет мансабы Веспасианның кезінде басталғанын атап көрсетеді. Ол жас Тацитті 4 кіші магистрант алқасында жыл сайын белгіленетін 20 орынның біріне өткізген болатын.

78-жылы Тацит сол кездегі көрнекті әскери қолбасшы әрі императордың өзіне іш тартып, жақсы көретін консулдарының бірі — Юлий Агриколаның қызына үйленеді. Ал Веспасианның ұлы Титтың тұсында (78-81 жылдары) Тациттің жағдайы бұрынғыдан да жақсарып, сенаторлар сословиесінің құрамына кіреді. 88-жылы Домициан оған претор қызметін және сонымен қатар өмір бойы абыздық (жрец) қызметті иемденуді сыйға тартты. 89-жылы Тацит әйелімен бірге Римнен кетеді, шамасы, 93-жылға дейін провинциялардың бірінде мемлекеттік қызмет атқарған болуы керек. Тацит өмірінің кейінгі жылдары туралы дерек тіпті де мардымды емес. 112-113 жылдары Кіші Азиядағы провинцияға басшылыққа отырғызылды.

Тацит өмірінің негізгі мазмұнын қалай дегенде де оның әдеби шығармаларынан таба аламыз. Өйткені ол Рим империясының тарихшысы болды ғой. Тациттің алғашқы әдеби туындысы «Юлий Агриколаның өмір жолы» деп аталады. Тацит өз қайын атасының өмірбаянын жан-жақты суреттеп беру арқылы Римнің жаңа бекзадалар тобы өкілінің бейнесін жасады — біздің көз алдымызға провинцияда өскен, қарапайым тәрбие алған, асып бара жатқан байлығы жоқ, іскер әрі өзінен дәрежесі жоғарыларға ізетті, біркелкі орташа өмір салтын ұстанатын адамның бейнесі келеді.

Агрикола қызметінің аса маңызды кезеңі — оның Британияға басшы ретінде отырғызылған кезі (68-74 жылдар) Рим тарихының бір тарауы ретінде баяндалған. Онда әскери іс-қимылдарды суреттеуге баса көңіл бөлінген. Тарихшының назары жеңілген халықтың мінез-құлқына да аударылған. Автор Рим басқыншылығының британдықтарға жасаған зорлық-зомбылығын, қысым көрсетіп, алым-салықпен титықтата қанағанын бүркемелеп жасырудан аулақ.

98-жылы Тацит «Германдықтардың шығу тегі және Германияның орналасқан жері» деген еңбегін жазды. Өйткені 98-жылы «герман» тақырыбы кезек күттірмейтін зәру тақырып болатын. Император Траян Римге қайтып оралуға асықпай, Рейн мен Дунайдағы соғыс қимылдарын аяқтағалы жүр еді. Римде Германияны жаулап алу саясатын жалғастыру керек пе, әлде керек емес пе деген айтыс-тартыс басталды. Тацит германдықтарды түбінде қатер тудыратын көршілер деп қарастырды, олардың тәуелсіздік жолындағы табанды күресі күндердің күнінде Рим басқыншылығына көптеген қиындықтар тудыратын болады деп білді.

Тациттің алғашқы елеулі туындысы — «Тарих». Онда Флавийлердің елде жүргізген билігі туралы баяндалды. «Тарих» олардың қолын билікке жеткізген 69-жылғы азамат соғысынан бастап әулеттің ең соңғы өкілі Домицианның қаза табуына дейінгі кезеңді қамтиды.

Оның және бір үлкен еңбегі «Құдайдың сүйген құлы Августтың өлімінен кейін» деп аталады. Онда Рим империясының негізін қалаған Августтан бастап Тиберийдің, Калигуланың, Клавдийдің және Неронның билік жүргізген кездері туралы тарихы баяндалған. Тацит бұл еңбегін «Анналдар», яғни жылнамалар деп те атады. Алғашқыда бұл еңбектің аты емес, «Тарихтан» әлдеқайда бұрынғы кезеңге арналған тарихи жанр атауы ретінде қабылданды, бірақ кейіннен «Анналдар» деп еңбектің өз атына айналып кетті. «Анналдар» «Тарихтың» жалғасы ретінде ұласты. Сөйтіп, бұл екі шығарма Рим империясының 14-жылдан 96-жылға дейінгі тарихын қамтитын біртұтас еңбек болып шықты. Тациттің бұл екі тарихи еңбегі де бізге толық емес, ішінара үзінділер түрінде жетті.

Тациттің тарихи-саяси мүдделері империя проблемаларының төңірегіне шоғырландырылған. Оның тұжырымы бойынша, императорлық дара билік бейбіт өмірді қамтамасыз ету, өзара соғыс-жанжалдарға жол бермеу мақсатынан туындаған болатын. Мемлекеттік істер жөнінде қамқорлық жасау, тарихшының ойынша, тек жоғарғы топ өкілдерінің — сенаторлар мен атқамінерлердің ғана қолынан келеді. Еңбекте Рим империясында I ғасырда болып өткен негізгі оқиғалар егжей-тегжейлі баяндалған, оның үстіне тарихи қайраткер тұлғалардың жарқын сипаттамалары берілген. Қазіргі зерттеушілердің пікірі бойынша, Тациттің еңбектері бізге дейін жетпеген құнды түпнұсқалар негізінде жазылғандығымен өте-мөте құнды деп саналады.

ПУБЛИЙ КОРНЕЛИЙ ТАЦИТ

АННАЛДАР

...Сонымен мемлекеттік тәртіптің негіздері терең түбірімен өзгерді, бұрынғы орнатылған коғамдық тәртіппен еш жерде ешнәрсе де қалған жоқ. Таяуда ғана болған жалпыға бірдей тендік тез ұмыт болды, жұрттың бәрі де принцепстің бұйрығына жапа-тармағай құлақ түрді. Қазіргі жағдай ешқандай қауіп-қатер төндірмеді. Өйткені Август нағыз кемел жасына жеткен шағында өзінің қолындағы өкімет билігін нығайта түсуге, өз әулетінің тұтастығы мен азаматтық бейбіт өмірді сақтап қалуға барынша қамқорлық жасады. Ал жасы қайта бастаған кезде оны ауру-сырқау қажытып, дене күшінен айырыла бастады, тіпті ажалы да жақын қалды. Енді заман өзгеріп, жақсаратын шығар деген үміт оты ұшқындай түсті, ал көптеген адамдар азамат соғысы басталып кетпесе игі еді деп қауіптенді, базбіреулер тап солай болғанын қалады. Адамдардың көпшілігі ендігі билеушіміз кім болар екен деп, олар туралы түрлі пікірлер білдіре бастады. Агриппин — өте қатал, арына тиген жанды аямайды, ел басқаруға әлі жас, тәжірибесінің аздығынан мұндай ауыр міндетті атқаруға шыдай алмайды; Тиберий Нерон — жасы жетіп, кемеліне келген, әскери істе әбден ысылған болса да Клавдийлер әулетіне тән тәкаппарлық танытудан тайынбайды, қайтуы тез болғанымен жиі-жиі қатал қатыгездікке барады. Ол жас бала кезінен принцепс сарайында тәрбиеленді; жасөспірім кезінен-ақ консулдыққа көтерілді, сән-салтанатқа бөленді; уақытты Родос аралында оқшау өткізуі үшін деген сылтаумен жіберілгенімен шын мәнінде қуғында болған ол кек алудан, жорта қулық жасаудан және өзінің құпия құмарлығын қанағаттандырудан өзге ешнәрсені де ойлаған емес еді. Мұның бәрінің үстіне, оның әйелге тән ұстамсыз мінезге үйір шешесі бар еді, соған құлдық ұра бағынуына, сондай-ақ мемлекетті белгілі бір кезде қыспаққа алып, тарылтатын, ал әлдебір бір уақытта оны бөліп тастайтын екі адамға тәуелді болуына тура келді.

...Әр отбасы өсекшілердің сөз тасуы салдарынан бұзылып, қайыршылық халге ұшырай алатын болды, егер ол бұрын мінез-құлықтың үйлеспеуінен азап шексе, енді заң талаптарынан қорлық көретін болды. Осы жағдай мені құқықтың алғашқы бастаулары туралы, біздің алуан түрлі сансыз көп заңдар шығара беруге қалай барғанымыз туралы егжей-тегжейлі айтып беруге итермелеп отыр.

...Алғашқы пенделер жаман әдеттерден аулақ болғандықтан теріс қылықтарға бармады, басқа біреуге зұлымдық жасамады, сондықтан да жаза дегенді, қысым жасау дегенді атымен білмеді. Олар марапаттауды да қажет еткен жоқ. Өйткені адамдар өздерінің табиғи қасиеттеріне қарай барынша адал болуға тырысты. Олар жол берілмейтін ерсі қылықтар жасаудан аулақ болғандықтан да жазалау арқылы қорқытып, тыйым салынуға тиіс ешнәрсе жоқ еді. Алайда адамдар арасындағы жарасымды үйлесім бұзылып, ұстамдылық пен қарапайымдылықтың орнын атаққұмар мансапқорлық пен күш қолданып, зорлық-зомбылық жасау басқаннан кейін жеке адамның шексіз билігі пайда болды да ол көптеген, халықтарда мәңгі-бақи сақталып қалды. Ал кейбір халықтар не әуел бастан-ақ, не патшалардың қысымшылығын сезе бастағаннан соң заң жолымен басқаруды артық көрді. Алғашқыда, адамдардың жан дүниесі қулық-сұмдықтан таза кезінде, заңдар мейлінше қарапайым, түсінікті болды; жұрттың аузына ілігіп, ең мақтаулы заңдар таныла бастады. Криттіктер үшін Минос құрастырған, спарталықтар үшін Ликург жасаған заңдар сондай еді. Неғұрлым коп әрі күрделі заңдар Солонның афиналықтар үшін жазған заңы болды. Бізде Ромул өзінің қалауынша әмір етті. Содан кейін Нума халықтың түсінігін діни әдет-ғұрыптармен және Құдай жолындағы құқықтармен шырмап тастады. Бұл ретте Тулл мен Анк те біраз нәрсе бітірді. Бірақ заң шығарудағы ең басты тұлға Сервий Туллий болды. Оның жазған заңдарына тіпті патшалардың өздері де мойынсұнды.

...Тарквиний қуғындалып кеткеннен кейін бұқара халық бостандықты қорғап, үйлесімді келісімді нығайту үшін ақсүйектер партиясына қарсы толып жатқан шаралар қабылдады, децемвирлер сайланды, олар қай жерде қандай жақсы нәрсе бар, соның бәрін іріктеп алып, он екі кестені құрастырды. Ол кесте ешнәрсені бұра тартуға жол бермейтін ең соңғы заң жиынтығы болды. Ал одан кейінгі қабылданған заңдар әдетте қылмыскерлерге қарсы бағытталғанымен де халықтың әртүрлі тобы арасындағы айтыс-тартыс жағдайында көбінесе күшпен жүзеге асырылатын, атақты адамдарды қуғын-сүргінге ұшыратуға немесе басқа да зұлымдық мақсаттарға пайдаланылатын болды...

...Түрлі тойларда, достық бас қосуларда соншалықты шектен тыс байлық пен ысырапшылықтың ашу-ызамен айыпталып жүргені маған жақсы мәлім, жұрт бұған тосқауыл қойылып, шектелуін талап етеді; алайда егер әлдебіреу осы мақсатпен заң шығарып, жаза белгілейтін болса, онда ең алдымен тап әлгі айыптаушы адамдардың өздері-ақ, қоғамымыздың ізгілікті негіздері күйрей бастады, неғұрлым көрнекті тұлғаларымызға ажал қаупі төніп келеді, айыпталу қаупінен құтылудың кепілі ешкімде де жоқ деп зарлап қоя берер еді. Мұндайда бойға сіңген созылмалы ескі ауруды асқынған кезінде оған күшті әсер ететін өте қатал ем-дом жасамайынша жазып жіберу мүмкін еместігі сияқты, әлгіндей әбден азғындаған әрі өзгелерді де азғындауға душар ететін, ауыр дертке айналып, жан жарасын ушықтыра түсетін жағдайдан да тап сондай күшті әрекет қолданбайынша арылудың өзге жолы жоқ. Біздің ата-бабаларымыз қаншама заң шығарды. Құдайдың сүйген құлы Августтың өзі қаншама заңды жалпы жұртқа жария етті десеңізші! Олардың бірқатары ұмыт болғандықтан, енді біразы — бәрінен ұяты сол — ол заңдарды немкеттілікпен менсінбегендіктен белшесінен байлыққа батуға құштар адамдардың өздеріне өздерінің батыл сенімділігі мен уайым-қайғысыз өмір сүруге құштарлығы бұрынғысынан да арта түсті. Өйткені әлі тыйым салынбаған нәрсеге тыйым салынуы мүмкін-ау деген қауіпті сезе тұрса да адам рұқсат етілмеген шектен аттап өткені үшін жазаға тартылмағандықтан да қауіп-қатер, қорқыныш, ар-ұят дегенді ұмытып кетеді. Бізде бір кезде үнемшілдік неге күшті болып еді? Өйткені әркім өзін-өзі қанағатшыл сезіммен шектеп ұстайтын, өздері тұратын қаланың ғана азаматтары болатын, өздерінің билігі тек Италия шеңберінде ғана жүретіндіктен қазір көпшілігіміздің ойымызды билеп алған сұқтана қызығушылық дегенді білмейтін. Сыртқы жауларымызды жеңген сайын олардың байлығын, ал өз ішіміздегі аяусыз өзара жауласу кезінде өз дүние-мүлкімізді ысырап етуді үйрендік. Ал эдильдер (қызмет бабындағы адамдар) еске салып, ескерту жасайтын зұлымдықтар оның қасында түкке тұрмайды!.. Өкінішке орай, бізде Италияға сырттан көмек қажет болып отырғанын, Рим халқының тағдыры сағат сайын теңіздің тулаған толқынының тасуы мен дүлей дауылдың ышқына соғуына тәуелді болып отырғанын Сенатқа айтып жеткізетін ешкім жоқ. Егер провинциялар өздерінін басы артық азық-түлігін беріп, мырзаларға да, құлдарға да, тіпті егістік жерлердің өзіне де қолдау көрсетіп отырмаса, онда біз күнделікті ішіп-жегенімізді көңіл көтеріп, серуен салатын бақтарымыз бен виллаларымыздан ғана күтуге мәжбүр болар едік...

...Өзге нәрсеге көмекті жан-дүниемізді тазартып, емдеу арқылы ғана табамыз. Ол үшін өз қолымыздан келетін шаралардың — кедейлердің жоқшылықты, байлардың тоқшылықты дұрыс сезінуінің істі оңға бастыруы қажет. Егер жоғары лауазымды мырзалардың баз біреулері белшеден батқан байлыққа қарсы күрес жүргізуге шамам келеді деп күш-жігер мен табандылық танытқан уәде беретін болса, онда мен оны шын көңіліммен мадақтар едім, еңсемді езіп жүрген ауыртпалықты жеңілдетті деп, ризашылықпен мойындар едім; ал егер қоғамдағы ондай кесапатты сөз жүзінде ғана сынап-мінеп, іс жүзінде сол арқылы өзінің атақ-даңқын асырып, айтыс-тартысты менің үлесіме қалдыратын болса, онда сенатор-әкетайларым, маған сене беріңіздер, менің де жұрттан қарғыс естігім келмейді...

...Байлар мен беделді немесе ерекше атақты отбасылар жұрттың көзіне жарқырай түсуге ежелден әуес. Өйткені ол кездері қарапайым бұқара халыққа, одақтас және бағынышты патшалықтарға жақсылық жасап, жарылқаудың ешқандай сөкеттігі жоқ еді, қайта олардың құрметіне бөлейтін. Кімде-кім өзінің байлығымен, тамаша әдемі үйімен, оның ішіндегі сән-салтанатты дүние-мүлкімен қаншалықты көзге түсіп, мақтана алса, оған көрсетілетін құрмет те соншалықты зор, алыс-беріс жасайтын адамдар да соншалықты мол болатын. Алайда кейінірек өлім жазасын қолдану күшейген кезде ондай атақ-даңқ сөзсіз апатты ажалға душар ете бастады, былайғы жұрт демдерін ішіне тартып, тым-тырыс бола қалды. Сонымен қатар сенатқа муниципийлерден, отар елдерден, тіпті провинциялардан барған сайын жиі-жиі тартыла бастаған жаңа адамдар өздеріне әдет болып қалған үнемшіл қанағат сезімін ала келді. Алайда олардың арасында да әлдебір жағдайдың немесе ескі әдетке құмартқан ынта-жігердің арқасында байлыққа ұмтылуға бейімділігін сақтап қалғандар да аз болған жоқ. Ескі өмір салтын ұстанып, қарапайым мінез-құлыққа қайта оралуға әсіресе Веспасиан күшті ықпал етті. Принцепске деген жағымпаздық және көнбістікке бірінен бірі асып түсе ұмтылу заң жүзінде қабылдаған жазалар мен қорқытып-үркітіп, зәрені ұшырудан әлдеқайда күштірек болып шықты. Бәлкім, қалай дегенде де өмірде бар нәрсенің бәріне де әлдебір шеңбердің бойымен өткен замандағы кезеңдерге бейне бір жыл мезгілдері сияқты қайта оралып соғу тән болар, мүмкін мінез-құлық та солай шығар. Біздің ата-бабаларымызда барлық жағдай жақсы бола қоймаса да әлдебір мақтауға тұрарлық, ұрпақтардың еліктеуіне лайық нәрселердің біздің ғасырларымызға дейін жеткені рас. Ата-бабаларымызбен осындай ізгі бәсекеге үздіксіз түсе беруге не жетсін, шіркін!

...Шалыс басқан теріс қылығы үшін адамдарды әділ сот арқылы қаншалықты жазаға тартуға бола тұрса да қылмыс атаулының жасалу себептерін біржола жою мақсатымен алдын ала қатал шаралар қолдану мүмкіндігі бар болса, мұның өзі адамдарға жасалатын қайырымдылықты, ал тілегі бір одақтас халықтарға көрсетілетін ізгілікті көмекті әлдеқайда арттыра түспес пе еді?... Провинциялардағы көптеген адамдар өздеріне көрсетілген сенімді теріс іс-әрекеттері салдарынан ақтай алмады, ал көптеген басқа адамдар, керісінше, өздерінен қауіптену әрекеттері бар екенін жоққа шығарды. Мұндайда туындайтын жаңа міндеттердің елеулі ауқымы біреулерді жігерлендіріп, құлшындыра түссе, баз біреулердің ұнжырғасын түсіріп, жандарын жегідей жеп, қинады. Рас, принцепс барлық мәселені түгел қамтып біле алмайды, сонымен қатар ол өзге біреулердің менмен даңғойлығының жетегінде кетіп қалмауы да тиіс. Заңдардың бұған дейін жасалып қойған іс-әрекеттерге ғана бағытталатын себебі алдағы болатын әрекеттердің қандай болатынын күні бұрын көріп біле алмаудан, бұрынғы ата-бабаларымыздың айтып кеткеніндей, жаза қылмыс жасалып біткеннен кейін ғана қолданылады. Бір кезде ақылмен ойлап табылған онды нәрсені өзгертуге тырысудың түкке қажеті жоқ деген пікір әрқашан жаппай қолдау тауып келеді. Принцепстердің қолында жазылған еңбектер де, өкімет билігі де жетіп артылады. Олардың күш-қуатының арта түсуінің қай түрі болса да бұған дейін қалыптасқан тәртіп атаулыға зардапты әсерін тигізеді. Сондықтан да мәселені заң талаптары негізінде шешуге болатын жерде өкімет билігін өктемдікпен қолданудың тіпті де қажеті жоқ. Тиберияда халықтық құқықтарға деген құрмет неғұрлым сирек бой көрсеткен сайын ондай шешім соғұрлым зор ынтамен қабылданып отырды...

***

...Барлық мемлекеттер мен халықтарды не халықтың өзі, не аса атақты ақсүйектер тобы, не шексіз билігі бар жеке адам билейді; мұның біріншісінің де, екіншісінің де, үшіншісінің де басын біріктіре алатын басқару тәсілі туралы, тек сөз жүзінде ғана айтуға болады, ал егер ондай жағдай шынында да кездесе қалса, билік ұзаққа бармайды. Сөйтіп, бір кезде плебстің қалай жан-жақты күшті болғанын білу үшін оған тән табиғи ерекшеліктерді және онымен қалай қарым-қатынас жасалғанын, сондай-ақ патрицийлер билеп-төстеп тұрған кезде мемлекеттік істерді жүргізуде неғұрлым зор шеберлік пен білгірлік танытқандарға сенат пен оптиматтардың ойлау жүйесін мұқият зерттеп білу не үшін қажет болғаны сияқты мемлекеттік төңкеріс жасалғаннан кейін Рим мемлекеті неге оның билік басында бейне бір шексіз билігі бар жеке адам отырғандай болып көрінетінін білу үшін де тап сол кезеңнің бүкіл ерекшеліктерін толық ескере отырып қарастыру қажет еді. Өйткені адалдықты арамдықтан, пайдалы істі зиянды істен өзінің көрегендігі арқасында ажырата алатын адамдар аз, олардың көпшілігі мұны өзге біреулердің тағдырына қарап отырып қана үйренеді. Дегенмен, бұл ретте егжей-тегжейлі әңгіме қаншалықты пайдалы бола тұрса да оқушылар мен тыңдаушыларды бәлендей қанағаттандырарлық сүйсіну сезімін тудыра қоймайды. Өйткені олардың басты назары халықтар өмірінің қалай суреттелетініне, майдан даласындағы шайқастардың құбылмалы қызығына, әскери қолбасшылардың қалай қаза тапқанына ауып кете береді. Ал бізде қатал бұйрықтар тасқыны, қыруар қатаң айыптаулар, екіжүзді сатқын достық, сүттен ақ, судан таза кінәсіз жандарды қырып-жою, қорытындысында сөзсіз бір ғана ұйғарым жасалатын сот процестері бірінен соң бірі андыздаған тасқынды кезегімен әрі біркелкі ұқсастығымен мезі ететін жәйттер көп-ақ. Ал бұрынғы өткен жазушыларда біреуге жала жауып жамандау сирек кездеседі. Өйткені адамдарды әскери іс-әрекеттердің пуникалық немесе римдік тәртіппен жасалған қай түрі де таңдандыра қоймайтын, тіпті ой салып, толғандырмайтын. Ал Тиберийдің билігі тұсында өлім жазасына кесілген немесе ар-намысы аяққа басылып, қатты қорланғандардың ұрпақтары әлі күнге дейін бар. Олардың ұрпақтары қалмады дегеннің өзінде мінез-құлқы тап сондай адамдардың пайда болуы және өзге біреулердің жасап кеткен зұлымдығы үшін осылардың айыпталуы әбден мүмкін ғой. Қазір тіпті атақ-даңқ пен ерліктің өзін ұнатпау етек алып барады, өйткені ондай жағдайлармен етене жақын таныса түссеңіз, олардың да әйтеуір бір нәрсенің қарама-қарсылығы болып табылатынына көзіңіз жетеді.

...Гректерде еркін ерсі кетушілік қана емес, сонымен қатар бейауыз бейбастақтық та жазаға тартылмайды. Біреудің тілі тиіп, ашу-ызаға бөленген адамның өзін жәбірлеушіден сөзбен ғана кек алып, есесін қайтаруына болады...

...Адамның іс-әрекеті оның маңдайына жазылған тағдырына, болмай қоймайтын қажеттілікке немесе әлдебір кездейсоқтыққа байланысты ма? Ежелгі аса ұлы ойшылдардың, олардың шәкірттері мен жолын қуушылардың арасында бұған қарама-қарсы көзқарас ұстанатындар бар. Олардың басым көпшілігі біздің жаратылуымызға да, ауыр заманымызға да, тіпті бүкіл пенделері саналатындарға да Құдайдың ешқандай қатысы жоқ деп батыл сенеді; сондықтан да жақсы адамдардың өмірі көбінесе қуанышсыз өтеді, ал қайдағы бір ақымақтар шексіз бақытқа бөленді. Ал енді біреулер, керісінше, өмірде кездесетін жағдайлар маңдайға алдын ала жазылған тағдырға байланысты, бірақ мұның өзі аспан әлеміндегі жұлдыздардың қозғалысына емес, өмірде болатын табиғи нақты себептердің негіздері мен өзара байланысына тәуелді деп біледі. Алайда олар біз қандай өмір салтын таңдап алуға еріктіміз, ал өзіміз таңдап алған өмір салты белгілі бір оқиғалардың жүйелі тізбегіне душар етеді. Ал, мұның өзі тіпті де былайғы тобырлардың зұлымдық не ізгілік деп танып жүргендері емес; біздің ойлап қарауымызша, көптеген адамдар өмірде қаншама қиыншылыққа ұшыраса да өздерін бақытты сезінеді, ал өзге біреулер байлыққа батып, молшылыққа кенеліп отырса да аянышты халде өмір сүреді. Мұның себебі алғашқылары ауыр азапқа табандылықпен төзе біледі, ал екіншілері өздерінің сәтті қалыптасқан тағдырын дұрыс пайдалана білмейді. Пенделердің көпшілігі адамның бақытты болашағы ол жарық дүниеге келген күннен бастап алдын ала белгілі болады деп санайды, ал жағдай басқаша қалыптасса, онда мұның өзі көріпкелдердің топастығынан болды деп айыптайды. Мұндай көзқарас дұрыстығын ежелгі заманның да, бүгінгі заманның да өмір шындығы дәлелдеп келе жатқан ғылымға деген сенімді жоюға ықпал жасайды.

***

...ертедегі шешендер өздерінің тіліменен құс ұстайтын шеберлігі үшін ұрпақтан-ұрпаққа дейін даңққа бөленуін марапатты мақтаныш санады. Барлық қасиетті де ізгі өнер атаулының ішіндегі ең тамашасы және ең бастысы жоғары мөлшердегі сыйақы алу жолына жанталаса жарысқа түскен жерде жүрек айнытатын масқара ретінде қор болады, онда мінсіз адалдықтың ізі де қалмайды. Оның үстіне, сот процесінде сөйлеген сөзі үшін ешкім де ақы алмайтын болса, олардың қатары күрт кеміп кетер еді: қазір өзара жауласу, айып тағу, өлердей жек көру және заңсыздыққа бару сияқты жексұрын әрекеттер кейбіреулердің тарапынан қолдау тауып, көтермеленетін де болды. Өйткені мұның өзі жұқпалы індет дәрігерлердің табысын арттыратыны сияқты, адамгершілік мінез-құлықтың бұзылуы адвокаттардың байлығын еселей түседі.

...Сонымен Шығыс күшінің быт-шыты шықты. Енді оларды кімнің бағындырып, өз қол астына қарататыны ғана белгісіз болмай қалды. Бұл екі арада Митридаттың Арменияны жаулап алуына мүмкіндік туды: Рим жауынгерлері күшті-күшті бекініс қамалдарды басып алып жатқанда ибер әскерлері тамақ іздеп, кең даланы кезіп кетті. Шайқасқа түсуге тәуекел еткен Демонакт префекті тас-талқан болып жеңілгеннен кейін армяндардың қарсы тұруға мұршасы қалмады. Кіші Арменияның патшасы Котис өзіне ерген жоғары мәртебелі бірнеше адаммен бірге аз ғана уақыт қарсы тұрып кешеуілдегенімен, Цезарьдың жолдаған хатын алған бойда ол да берілді. Барлық армяндар Митридаттың билігіне бағынды. Алайда ол таққа жаңа отырған патша сияқты емес, одан әлдеқайда қатал да қатыгез болып шықты. Бұл екі арада Парфияның екі билеушісі жауға қарсы шешуші шайқасты әзірлеп жүргенде оларға өз отандастары тарапынан астыртын қастандық ұйымдастырылып жатқаны сезіліп қалды — бұл жөнінде бауырына Готарздың өзі хабарлайды — аяқ астынан одақ құрады; алғашқыда батылдығы жетіспесе де кейіннен бір-біріне көмек қолын созды, жаудың жасаған зұлымдығы үшін олардан кек алу үшін Құдайға арналған құрбандық шалып, ант-су ішісті, содан кейін өзара келісім жасасуға уағдаласты; Вардан әлдеқайда күшті болғандықтан Парфия патшалығын аман сақтап қалды, ал Готарз онымен бақталастық бәсекеге түспеу үшін Гирканияға кетті. Вардан Парфия тағына мықтап орныққан соң, бұдан жеті жыл бұрын бөлініп кеткен Селевкия енді қайта бағынды.

Содан соң Вардан бірнеше аса маңызды префектураны аралады; оның ойында енді бүкіл Арменияны өзіне қарату ниеті бар еді...

...Бұл екі арада патшалықты Варданға өз еркімен беріп қойғанына өлердей өкінген, енді мына бейбіт заманда өзге билікке бағыну өте-мөте ауыр қорлық деп азғырған ақсүйек топтардың сөзіне ерген Готарз әскер жинай бастады. Сөйтіп Эринд өзенінің өткелінде Вардан әскері бұларға табан тірескен мықты қарсылық көрсетіп, ақыр аяғында жеңіп шығады. Бірқатар сәтті шайқастардың нәтижесінде ол жоғарыда аты аталған Эринд өзені мен Синд өзені аралығында дагтарды арийлерден бөліп жатқан көптеген халықтарды бағындырды. Парфиялықтардың жеңісті жорығы осымен аяқталады. Себебі олар, қанша жеңіске жетсе де, өз отанынан шалғай шетте шайқаса беруден тартынды. Сөйтіп, тастан қалап ескерткіштер орнатып, оларға өзінің орасан зор күш-қуаты туралы, бұған дейін бірде-бір Арсакидтің бұл тайпалардан алым-салық алып көрмегені жөнінде зор мақтанышпен ойып жаздырды. Керемет зор даңққа бөленген Вардан Парфияға қайтып оралғаннан кейін өз қоластындағылар үшін бұрынғысынан да қатал, бетімен кеткен жүгенсіздік танытады. Сондықтан да оған қарсы астыртын қастандық ұйымдастырылады — ешқандай қауіп-қатерден күдіктенбеген оны аң аулаудың қызығына түсіп жүрген жерінде қарсыластары ақыры өлтіріп тынады. Ол әлі жап-жас болатын. Егер ол жауларына зор үрей туғызуды қаншалықты көп ойлағаны сияқты өз отандастарына деген сүйіспеншілікті күшейту туралы соншалықты мол ойланғанда, жасы ұлғайған аз ғана патшалардың бірі сияқты құрметпен еске алынып жүрер еді. Варданның өлімінен кейін Парфияда патшалықтың билеушісі етіп кімді таңдау керек деген мәселе төңірегіндегі айтыс-тартыс етек алып, бүліншілік басталып кетті.

...Бұл екі арада Клавдий өз отбасындағы істің жайынан мүлде бейхабар бола тұрып, цензарлық міндетін мұқият атқара берді және қатаң түрде жөн сілтеп берілген нұсқауларында бұрынғы консул Публий Помпонийді (өйткені ол өзінің өлеңдерін сахнадан оқуға беріп тұратын) және бірнеше атақты әйелді ауыздарына келгенін айтып, балағаттап сөгу арқылы масқара еткен театрға барған тобырдың бетімен кеткен жүгенсіздігін айыптады. Тап сол кезде ол өсімқорлардың озбыр өктемдігін ауыздықтау үшін де заң шығарды, әкесі тірі балаға әкесі өлгеннен кейінгі қарызын өтеу үшін күні бұрын несие беруге тыйым салды. Ол Рим қаласына сонау Симбруин жоталарындағы бұлақтардан су тартып берді. Ол сондай-ақ грек әліпбиі бірден жасалмағанын анықтай отырып, жаңадан бірнеше әріпті айналымға қосты.

...Мысырлықтар жануарлардың бейнесін салу сияқты әдістерді алғаш рет ойлап тапты (адамзат тарихындағы бұл ең ежелгі ескерткіштер тасқа ойып жазылған қалпында әлі күнге дейін сақталған), сөйтіп әріптерді бірінші рет ойлап тапқан біз боламыз деп мәлімдейді; алайда кейінірек финикиялықтар теңіз төсінде жүзуде бірінші орынға шыққан кезде, олар әлгі әріптерді Грекияға алып келіп, әріптерді алғаш ойлап тапқан біз деген даңққа бөленді, ал шындығына келетін болсақ, олар ешқандай да әріпті ойлап тапқан жоқ, тек өзгелерден ұрлап алған еді.

...Клавдийдің Агриппинамен некелесу туралы сөз байласуын бұл туралы таралып кеткен әңгіме мен олардың шектен шыққан жақындасу әрекеттері одан сайын күшейтті. Алайда олардың үйлену салтанатының әдет-ғұрпын жасауға батылдары бармады. Өйткені немере қарындасына үйлену көз көріп, құлақ естімеген сұмдық саналатын. Ондай неке туысқан адамдардың қан араластыруы болып табылатын. Ондай қылық мемлекеттің мүддесіне зардабын тигізе ме деген қауіп те болатын... Алайда мұндай тартыншақтықты Вителлий тоқтатқан еді. Бұл ретте ол өзінің үйреншікті айла-шарғысын шебер қолданды. Атап айтқанда, Цезарьға: «Сіз халықтың талабы мен Сенаттың берген кеңесіне құлақ асар ма едіңіз?» деген сұрақ қояды. Сөйтіп, оның «Әрбір азамат сияқты мен де көпшіліктің ортақ еркіне қарсы келе алмаймын» деген жауабын алады... Содан кейін Сенатқа барып, аса зор мемлекеттік маңызы бар мәселе бойынша бірінші болып сөз сөйлеуге рұқсат сұрайды. Сондағы сөзін былай деп бастаған еді: «Бүкіл дүниеге қамқорлық жасау жөніндегі еңсені езер зіл батпан ауыртпалықты мойнына алған принцепс сіздердің қолдау көрсетулеріңізге мұқтаж болып отыр. Өйткені отбасы, ошақ қасында жасалатын қамқорлықтан құтылған ол өзін жалпыға ортақ ізгілікті іске қызмет етуге жұмсай алар еді. Бірақ... байлық пен рахат сезіміне бой алдырып көрмеген, жастайынан заңға бағынудан өзгені білмеген адам үшін әйел алып, үйленуден артық қандай жоғары адами қуаныш бола алмақ? Ол өзінің ең қасиетті асыл ойларын содан өзге кіммен бөлісер еді, жас балаларының тағдырын содан өзге кімге сеніп тапсырар еді?»

Өзінің жанашырлық сөзін одан әрі жалғастырған Вителлий сенаторлардың толық келісімін алғаннан кейін... бастапқы әңгімесіне кайта оралып, енді принцепске лайықты деген ең атақты, өнегелі ана бола аларлық, мінез-құлқында да, тал бойында да мін жоқ жар таңдау керектігін, ал өзіміздің Агриппина тұрғанда ондай әйелді басқа жақтан ұзақ уақыт іздеп әуре болу қажет емес деп мәлімдеді. Өйткені ол өз бойындағы барлық қасиеті мен даңқы жағынан басқа әйелдердің қай-қайсысынан болса да асып түседі, бала туып, ұрпақ жалғастыруға да қабілетті дегенді айтты. Құдай оның тағдырына жесір қалуды жазды. Сондықтан да ол бұрын ерлі-зайыпты ретіндегі заңды некеден өзге көлденең махаббаттың қызығына түспеген принцепспен бас қосуына ешнәрсе де кедергі бола алмайды деді... Мұның өзі императордың өзіне лайық жар іздеуі үшін болашаққа үлгі болып қалсын!.. Дегенмен де немере ағасы мен немене қарындасының неке қиысуы — біз үшін ғана жаңалық. Өзге жұрттарда мұның өзі әдеттегі үйреншікті нәрсеге айналған, ондай некеге тыйым салу атымен жоқ... Әдет-ғұрып болып қалыптасқан, қажетті сұранысқа сәйкес келетін жаңалық атаулының бәрі де көп ұзамай-ақ сіңісіп, барлық жерге жаппай таралатынына күмән жоқ. Дегенмен де мұндай ерлі-зайыпты некеге тұруға Римнің салтанатты сарбазы Алледий Севардан өзге ешкім табыла қойған жоқ. Көп адамның айтуына қарағанда, мұның өзі де Агриппинаға жағынып қалу үшін еріксіз жасалған әрекет көрінеді. Принцепстің бұл некесі мемлекетте батыл өзгерістердің жасалуына түрткі болды: барлық істі басқару әйелдердің қолына көшті, тіпті Рим мемлекетінің істерін шешуге араласуға дейін барды... Әйелдің қолындағы тізгін ер адамның қолындағы мықты тізгіннен тіпті де кем соқпады. Олар жұрттың көзінше қатал бола білді, әсіресе менмендік танытуда алдарына жан салмады; ал егер өзінің билігін нығайтуға септігін тигізетін болса, үй ішінде қалыптасқан қатал отбасылық дәстүрдің бұзылуына да мүлде мән берген жоқ. Алтынға деген тойымсыздығын мұның өзі мемлекеттің мұқтажы үшін қажет болып қалатын қаржы жинау мақсатына байланысты деп түсіндіруге тырысты.

...Митридат ендігі жерде қарудың күшіне үміт артудың ретін таппай, өзіне кімнің рақымы түсіп, аяушылық танытуы мүмкін екенін ойластыра бастады. Өзінің бауыры, бұрынғы сатқын, қазіргі қас жауы Котиске сенуге болмайды. Ол өте қауіпті. Римдіктер арасында қолында билігі бар, берген уәдесінің жеткілікті дерлік салмағы боларлықтай ешкім жоқ. Сөйтіп, ол Эвнонға өтініш жасауға бел буды. Өйткені оның бұған дегенде жеке басының жаулығы жоқ, қазір бізбен достық қарым-қатынас орнатып, зор ықпалға ие болып отыр. Сөйтіп, өзінің мүсәпірлік жағдайына лайық киім киіп, аянышты бет-әлпетін танытып, патшаның демалатын бөлмесіне барып кірді, Эвнонның аяғына бас ұра тағзым етіп, былай деді: «Сіздің алдыңызға өз еркімен келіп, жалбарынып жатқан адам менмін, Митридатпын. Мені римдіктер неше жылдан бері не құрлықта, не теңізде маза бермей, қуғын-сүргінге ұшыратып келеді; кешегі ұлы Ахеменнің ұрпағы маған өз қалауыңызша не бұйырсаңыз да ризамын — тек қана шыбын жанымның аман қалуын жалбарына сұраймын».

Бұл адамның жалпы жұртқа танымал аты-шулы есімі, адам өмірінің баянсыз құбылмалы тағдырына жүзбе-жүз тура қарай алатын ерлігі, өзіне жәрдем сұрай келген өтінішінің өзін адамгершілік қадір-қасиетін жоғалтпай, барынша лайықты ұстай отырып білдіруі Эвнонды қатты тебірентті, Митридатты тізерлеп отырған жерінен тұрғызып, аорстар тайпасына, соның ішінде Эвонның жеке өзіне шын беріліп, жарастыру көмегін сұрауға сенім білдіргені үшін оған мақтау сөздер айтты. Сөйтіп Эвнон Цезарь Клавдийге өзінің елшілерін жіберіп, хат жолдады. Ол хатта былай деп атап көрсетілді: «Рим императорлары мен ұлы халықтардың патшалары арасындағы достық олардың алып отырған жоғары дәрежелерінің ұқсастығы арқасында басталды: мені өзіңізбен, Клавдиймен, байланыстыра түскен нәрсе біздің бірлесе отырып қол жеткізген жеңісіміз деп білемін. Соғыстың нәтижесі жеңілген жаққа кең пейілді қайырымдылық танытқанда ғана шын мәніндегі атақ-даңққа бөлей алады, біз өзіміз де тап солай еттік, жеңілген жақ Зорсиннен ештеңе алған жоқпыз. Ал неғұрлым қатал жазаға лайық Митридатқа келетін болсақ, мен, Эвнон, оның билігі мен патшалығын өзіне қайтарып беруді емес, тек бір нәрсені ғана — оны зор салтанатпен, құрметпен қарсы алынуға лайық жеңімпаздық арбасының артынан дедектете жүгіртіп қоймай-ақ, қара басына сауға сұраған болар едім».

Алайда, әдетте жатжерлік ақсүйектерге дегенде райынан қайтып, аяушылық білдіретін Клавдий бұл жолы қатты қобалжыды; тұтқынды оның өмірін сақтауға уәде етіп қабылдаған дұрысырақ па, әлде қарудың күшімен тартып әкелген дұрысырақ па деп көп ойланды. Соңғы ұйғарымға тоқталуға итермелей берген нәрсе өзін қорлаған іс-әрекеттің удай ащы ызасы мен кек алуға деген құштарлық еді; олай етейін десе, және бір ойлар мазасын алды: соғысты теңіз жолдарынан алыс, әскердің жүріп-тұруы қиын аудандарда жүргізуге тура келді; оның үстіне, ол елдердің патшалары өлмей беріспейді, шетінен жауынгер келеді, халқы бір жерде отырмайды, ұдайы көшіп-қонып жүреді, жерлері құнарсыз; соғысты ұзаққа соза беру қиынға түседі, ал асығыстық апатқа ұрындырады; жеңіске жеткен күнде де атақ-даңқыңды асыра қоярлық дәнеңе жоқ, ал Құдай атып жеңіліп қалсақ, одан асқан масқара болмақ емес. Сондықтан мына жасалып отырған ұсынысты қабыл алып, қанағаттандыра қойған дұрыс емес пе — қуғындалушының өмірін сақтасақ, ол неғұрлым ұзақ уақыт қорлық көреді, азапқа түседі. Осындай қорытындысының дұрыстығына көз жеткізген Клавдий Эвнонға қайтарған жауабында былай деп атап көрсетті: «Митридат ең қатал жазаға әбден лайық, бірақ оны қатал жазаға тартуға Клавдийдің өзінің де мүмкіндігі мол болғандықтан және, оның үстіне, ата-бабаларымыздың қалдырған өсиеті бойынша, дұшпанға қарсы күрес барысында оларға қаншалықты қатыгездік таныту қажет болса да, ол дұшпан жеңіліс тауып, кешірім сұрап жалбарынған кезде оған соншалықты кешіріммен әрі мейіріммен қараған жөн деген қағиданы ескергендіктен, бұл өтінішіңізді орындаймын — өйткені нағыз сән-салтанатты атақ-даңқ жасақталған күшті халықтар мен мемлекеттерді жеңіп, аяқ асты еткенде ғана келеді».

Осыдан кейін Митридат римдіктердің қолына берілді, оны Римге Понттың прокуроры Юний Цилон жеткізді. Жұрттың айтуынша, Митридат, өзінің мүсәпірлік жағдайына қарамай, Цезарьмен тәкаппар менмендікпен сөйлескен көрінеді. Оның мынадай сөздері елдің есінде қалып қойыпты: «Мен саған біреудің байлап беруімен келген жоқпын, өз еркіммен келдім. Егер бұл айтқаныма сенбейтін болсаң, онда мені босатып қоя бер де, қайта іздеп тауып көр».

...Сохем мен Агриппа патшалар өлгеннен кейін итурен мен иудейлер (жөйттер) Сирия провинциясына қосылды... Оның үстіне, Цезарь Рим қаласының шеңберін кеңейтті. Мұның өзі ежелгі әдет-ғұрыпқа сай жасалды. Ол әдет-ғұрып бойынша, империяның мөлшерін ұлғайтып, аумағын арттырған адамның қала шеңберін кеңейтуіне де құқық берілетін. Алайда бұған дейін Сулла мен Құдайдың сүйген құлы Августтан өзге бірде-бір римдік әскери қолбасшы, солардың ішінде өзге ұлы халықтарды бағындырушылар да, өздерінің мұндай құқығын пайдаланып көрген емес еді.

...тауарларды сатып алушылардың бетімен кеткен озбырлығын айыптап, шағым жасаушы халықтың талап-тілегі алаңдатқан Нерон халықтан алынатын баж салығының барлық түрін жою туралы бұйрық беріп, адамзат атаулыға тамаша бір тарту жасасам ба екен деген ойға қалды. Сенаторлар принцепстің бұл кеңпейілді қайырымдылығын жер-көкке сиғызбай мақтап ала жөнелді. Бірақ Неронның ынталы екпіні су сепкендей тез басылды. Өйткені мемлекеттің күш-қуатын қамтамасыз етіп отыратын табысты қысқарту империяның ыдырауына соқтырмай қоймайтын еді. Мұны оған көзін жеткізе дәлелдеп берушілер де табылады: өйткені баж салығы қысқартылғаннан кейін жалпы салық атаулыны жою туралы да талап туындайды. Баж салығы мен оларды жинайтын серіктестіктердің басым көпшілігін бір кезде Рим халқы толық емін-еркін бостандықта өмір сүріп, өз істерін өздерінің қалауынша шешіп жүрген тұста консул мен халық қайраткерлері (трибундары) енгізген болатын. Бара-бара мұның өзі шығыстың кірістен асып кетпеуін, бұл екеуінің арасында тиісті сәйкестіктің сақталуын қамтамасыз ету мақсатымен шаралардың басқа да түрлері пайда болып, орныға түсті. Ал тауарларды сатып алушылардың ашқарақ тойымсыздығына келетін болсақ, оларды ауыздықтау қажеттігі өзінен-өзі белгілі бола кетеді. Өйткені олардың жаңадан жасайтын қысым түрлері онсыз да бұған дейін соншама жылдар бойы үн-түнсіз көнбістігімен төзіп келген жағдайға байланысты халықтың өшпенділігін бірден өршітіп жіберуі әбден мүмкін еді.

...Сонымен принцепс халықтың жаппай танысуы үшін бұған дейін белгісіз ережелерді көрнекі жерлерге іліп қоюға әмір берді. Ол ережелерді тауар сатып алушылар кез-келген барлық мемлекеттік салық түрлерін жинау кезінде қатаң басшылыққа алуы тиіс болды. Онда былай деп те көрсетілді: егер дер кезінде салық төлеу жөніндегі талап бір жыл ішінде қойылмаса, ол салықты сот арқылы өндіріп алу құқығы іске аспайды.

***

Ол кезде Римде қиянатшыл айла-шарғы жасау кеңінен етек алған еді. Комиция (халықтық жиналыс) немесе провинцияларды басқаруға жеребе тастау жақындай түскенде баласы жоқ көптеген азаматтар басқа біреулердің балаларын айлакерлік қулық-сұмдықпен асырап алғанша асығатын, сөйтіп балалары бар өзге әкелермен бірдей жағдайда претураға немесе провинцияға ие болып алған бойдақ әлгі асырап алынған балаларды өздерінің ата-аналық қамқорлығынан айырып, босатып қоя беретін... бұл жағдайға ашу-ызасы келгендер Сенатқа шағым жасап, бұл мәселенің бір жағында табиғаттың өзі сыйлаған құқық пен тәрбиеге жұмсалған еңбек, ал екінші жағында — алдау-арбау, қулық-сұмдық, балаларды өткінші мерзімге өтірік асырап алу жатқанын атап көрсетумен болды. Барынша бейғам, ешқандай ауыртпалық көрмейтін баласыз адамдардың ықпалды болуы мен құрметке бөленуіне қол жеткізуін тоқтататын кез әлдеқашан келді. Ал, шын мәнінде, адал еңбегімен бала өсіріп, тәрбиелеп келе жатқан ата-аналарға заң тарапынан үйіп-төгіп берілген уәделер ақыр аяғында кісінің күлкісін келтіретін бір нәрсе болып шықты. Өйткені балаға ешқандай қамқорлық жасамай-ақ, әке болып шыға келетіндердің, ешқандай қайғы-қасірет шекпей-ақ, баласыз бола қалатындардың қай-қайсысы да ұзақ уақыт бойы армандап келген мақсатына зорға дегенде жеткен шын мәніндегі адал әкелермен бірден оп-оңай теңесе кетуі шынында да күлкілі-ақ. Сондықтан да бұл жөнінде Сенат арнайы қаулы қабылдап, онда көзбояушылықпен бала асырап алудың қай түрі болса да мемлекеттік кызметке жайғасуға және мұра бөлісу кезінде пайда табуға ықпал ете алмайтын болсын деп атап көрсетілді.

Бұрынғы кезде провинцияларға тек преторлар мен консулдарды ғана емес, сонымен қатар жай қарапайым жеке адамдарды да жұмсап, олардағы істің нақты жағдайымен мұқият танысуды және тұрғындардың біздің ерік-әмірімізге қалай мойын ұсынып, бағынатынын біліп қайтуды, сөйтіп егжей-тегжейлі баяндауды тапсыратын болған. Сондықтан да ондай адамдардың алдында барлық халық қалтырап-дірілдеп, қандай үкім айтатынын дегбірсіздене күтіп тұратын. Ал қазір біз жатжерліктерді аралап қана шығамыз, тіпті оларға жақсы көрініп, жағымпазданамыз; егер олардың әлдебіреуінің қалауымен бізге алғыс жарияланатын болса, онда тап сондай ретпен әрі одан да гөрі жиірек айыптар тағылуы да мүмкін. Мейлі, бізге алдағы кезде де ондай айыптар тағыла берсін, мейлі провинциялықтар өздерінің ондай мол мүмкіндігі бар болғанына даңдайси берсін; бірақ жөн-жосықсыз әрі әлдебір тілемсектікпен алынған алғыс пен мақтау үшін берілетін жаза да қамкүнемдікпен жасалған зұлымдық немесе шектен тыс қатыгездік үшін берілетін жазадан тіпті де жеңіл болмауы тиіс. Біздің ұнамды болуға тырысуымыз көбінесе көңілден шықпаған істің жайы үшін наразы болуды білдіруімізден гөрі әлдеқайда сорақы салдарларға соқтырады. Оның үстіне, өздеріне өздерінің рақымшылдығымен жеккөрушілікке тап болатындар да бар. Мысалы, айтқанынан қайтпайтын, рухы күшті бірбет адам атану үшін ешқандай да ымыра-келісімге келмейтін қатыгездікті тап солай деуге болады. Біздің магистраттарымыздың жұмысы алғашқы кезде түгелдей дерлік жақсы болып, ақырында нашар болып шығуының себебі, міне, осында жатыр. Өйткені біз бейне бір құрметті қызмет орнынан үміткерлер сияқты дауыс жинауға жанталасамыз. Егер тап осы қырсықтан құтылатын болсақ, онда провинциялар әрі неғұрлым әділірек, әрі неғұрлым қатаңырақ басқарылар еді. Өйткені қорқытып-үркітіп, алдап-сулап пара алушылыққа қарсы күрес туралы заң дүниеқоңыз, ашқарақ тойымсыздықты қалай ауыздықтайтын болса, орынсыз алғыс алуға тыйым салу жалбақтап жағыну әрекеттерін тап солай тоқтатар еді.

Бұл пікір жалпы жұртшылық тарапынан қолдау тапты. Солай бола тұрса да Сенаттың қаулысы шыға қоймады, өйткені консулдар бұл мәселе бойынша лайықты баяндама жасалған жоқ деген мәлімдемені алға тартқан болатын. Ал кейінірек, принцепстің жеке өзінің нұсқауы бойынша, сенаторлар қаулы қабылдап, онда одақтастардың жиналыстарында кімнің болса да сөз сөйлеп, Сенаттың алдына пропреторлар мен проконсулдарға алғыс жариялау жөнінде ұсыныс енгізіп, мәселе қоюына, олардың тап осындай мақсатпен өздеріне елшіліктерді қаратып алуына тыйым салынды.

***

...Нерон бірде шығыс провинцияларды, соның ішінде әсіресе Египетті (Мысырды) аралап қайту жөніндегі арманын іштей жасырып, Римге бет алды. Соның артынша ол ерекше шығарған жарлығында өзінің ұзақ уақытқа кетпейтінін және мұның өзі мемлекеттің тыныштығы мен аман-есен болуына ешқандай әсер етпейтінін хабарлады. Ол алдағы сапарға шығуына байланысты Капитолий қыратына көтерілді. Онда құдайларға адалдығына ант етті, тап сондай ниетпен Весте храмына да кірді. Кенет оның тұла бойы қалш-қалш етіп қоя берді, әлде Құдай-әйелдің қаһарынан қорықты ма, әлде өзінің жасаған зұлымдықтары есіне түсіп, әрқашан қорқыныштан құтыла алмайтынын ойлап, ауыр уайым еңсесін езіп жіберді ме, әйтеуір өзінің ойға алған жоспарларынан айнып шыға келді. Отанға деген сүйіспеншілігімнің алдында өзге не нәрсеге ынта-ықылас қойған ниетімнің бәрі де түкке тұрмайды дегенді тіліне тиек етті. Ол отандас азаматтарының жүзінен әлдебір мұңайған қайғыны — ұзақ сапарға аттанғалы тұрғанына іштей риза емес, қынжылысты байқап қалған болатын. Өйткені олар мұның қысқа мерзімге кетуінің өзіне де әрең төзетін. Себебі принцепстің жүзіне бір қарағанның өзінде құбылмалы тағдырдың тәлкегі бәсең тартып, одан оп-оңай құтылатындай сезінуге әдеттеніп алған еді. Жеке адамның ең алдымен өзінің қандас бауырларын жақсы көретіні сияқты ол Рим халқын бәрінен де жоғары санайтын. Егер халық мұны жанындай жақсы көріп, қасында ұстайтын болса, онда мұның оған бағынуына тура келеді. Неронның мұндай сөздері қарапайым бұқара халыққа қатты ұнайтын... Алайда Сенатқа да, ақсүйектер тобына да бір нәрсе анық емес еді — Нерон алыс сапарға барғанда немесе осында қалғанның өзінде бұдан былай бұрынғысынша қатыгез мінез-құлық танытып, қинай берер ме екен әлде өзгерер ме екен?..

Нерон өзіне еш жерде де тап Римдегідей жақсы бола алмайтынына римдіктердің көзін жеткізе түсу үшін қоғамдық орындардың бәрінде де дүрілдетіп той өткізуге кірісті, бұл мақсатқа бүкіл қаланы бейне бір өзінің жекеменшік үйі сияқты пайдаланды... Неронның жеке өзінің ырду-дырду бейбастақ маскүнемдікке салынғаны сонша — не істеп, не қойғанын білмей, есінен танды. Жұрт азғындыққа салынудың бұдан өткен қандай да бір соншалықты жексұрын масқара түрін ойлап табу мүмкін емес шығар деп ойлады. Масқара болғанда ол арада бірнеше күн өткенде еркек басымен байға тиетінін мәлімдеді. Үйлену тойына тән салтанатты әдет-ғүрыптың бәрі жасалды. Күйеу жігіт қалың тобырдың ішінде жүрген әбден азғындап біткен, адамгершілік қасиеттен жұрдай, үсті-басы адам жеркенерліктей лас әрі нас біреу еді (оның аты-жөні Пифагор екен). Император-қалыңдықтың үстінде кәдімгі неке қиярда киетін от-жалын түстес жамылғы болды. Күйеу жігіт жағынан келгендер барлық істі тындыруға атсалысты. Бұл жерден император-қалыңдықтың көздің жауын алатын жасауын да, неке төсегі салынатын кереуетті де, үйлену тойында жағылатын шамдарды да, ақыр соңында, қараңғы түн құшағында қалатын, әйел затымен бөлісетін махаббат қызығына бөлейтін заттардың бәрін де көруге болатын еді.

ПУБЛИЙ КОРНЕЛИЙ ТАЦИТ

ТАРИХ

Бірінші кітап

Менің бұл баяндауым Сервий Гальбаның екінші рет және Тит Винийдің алғаш рет консул болған жылынан басталады1. Қаламыздың негізі қаланғалы бері бұған дейін өткен сегіз жүз жиырма жылдың2 оқиғаларын көптеген адамдар жазып кетті. Олардың Рим халқының іс-әрекеттері туралы сөйлеген сөздері мен айтқан әңгімелері шын мәнінде шешендікпен айтылған әрі шынайы шындық нәрселер еді. Алайда Акция түбегі жанында болған шайқастан кейін3 тыныштық пен қауіпсіздікті қамтамасыз ету мақсатымен бүкіл билік бір адамның қолына шоғырланған бойда-ақ әлгі ұлы таланттардың қатары сиреп, ақыр аяғында таусылып бітті. Шындықты қалай болса солай бұрмалау басталды — мұның себебі алғашқыда мемлекеттік істердің мәнін жете білмеуден еді. Өйткені адамдар оны өз ісіміз деп санамады, ал кейіннен — билеушіге қайткен күнде де жағыну немесе, керісінше, оған деген өшпенділік салдарынан алуан түрлі бұрмалаулар орын алды. Болашақ ұрпақтың ондай негізсіз жамандау мен жағымсыздық туралы не ойлайтыны жөнінде олардың жұмыстары да болған жоқ. Егер жақсы көрініп қалу үшін билеушіге тарихшы тарапынан жағымпаздық жасалса, ондай жағымпаздықтың әркімге-ақ жексұрын көрінетіні, ал әртүрлі өсек-аяң мен жала атаулыға жұрттың жапа-тармағай жабыла құлақ түретіні түсінікті: жағымпаз адам нағыз жексұрын сұмпайының өзі, ол құлақкесті құл сияқты, оның жасаған зұлымдығы бейне бір ақиқатты жақсы көретін сияқтанып, жасырын бетпердесін жамыла келеді...

Сонымен мен алуан түрлі қантөгіс шайқастарға, бүліншіліктер мен өзара кескілесе айтыс-тартысқа түскен бақытсыздық оқиғаларына толы бейбіт күндердің өзінде де қатыгездік қаптаған заман туралы әңгімемді бастайын. Ол заманда төрт принцепс найза түйреп өлтірілді4, үш азамат соғысы, көптеген сыртқы жауларға қарсы соғыс, сондай-ақ бір мерзімде әрі азамат соғысы, әрі сыртқы жауларға қарсы соғыс5, Шығыстағы сәтті оқиғалар мен Батыстағы қырсығы мол оқиғалар — Иллирияны6 қамтыған толқулар, Галлия7 провинцияларындағы тұрақсыздық, жеңіле тұрса да бағынбай, қолдан шығып кеткен Британия8, сарматтар мен свебтер тайпаларының бізге қарсы тізе қоса бірігуі9 орын алды, Римнің әр соққысына сондай соққымен жауап берген дактардың10 даңқы арта түсті, тіпті жалған Неронның бетпердесін жамылған сайқымазақ біреудің11 соңынан ерген парфиялықтардың өздері де қолдарына қару алуға әзір болды. Италияда бұрын-соңды білмеген, есте жоқ ескі заманнан бері көрмеген қатерлі қырсық қаптап кетті: Кампанияның гүлденген көркем жағалауы теңіз суы тасқынының, қалалар мен елді мекендер атқылаған жанартаудың отты сұйық балқымасы (лава) мен күл-қоқысының астында қалды12. Рим бір емес, бірнеше рет өртке оранып, көптеген ежелгі храмдар (ғибадатханалар) қирады13, Рим азаматтарының өз қолымен қойылған өрттен Капитолий жанып кетті14. Ежелгі әдет-ғұрыптар мазақ ете қорланды15, неке қию мәселесі де масқаралыққа душар болды16, теңіз айдыны қуғын-сүргінге салынып, сотталғандарды тасып әкететін кемелерге толып кетті17, жартастар жаралы болып өлгендердің қанына боялып, қызыл түске енді18. Римнің өз ішіндегі өшпенділік ызасы бұрынғыдан да бетер өрши түсті — бәрі де қып-қызыл қылмысқа барып тіркелді: ақсүйектік те, байлық та, құрметті лауазымды қызмет істеу де немесе одан өз еркімен бас тарту да қылмыс жасалмай тұрып мүмкін болмай қалды, қайырымдылық жасаудың марапатты қайырымы өлім жазасына айналды19. Өсекшілерге жомарттықпен төленетін ақы қылмыс жасаудан да жексұрын көрінді. Олардың кейбіреулері өздерінің көрсеткен ерлігі үшін абыз атанды, консулдық қызметке ие болды20, ал базбіреулер императордың провинцияларын басқаруға дейін жоғарылатылды21 және барлық істі император сарайында шешетін болды. Олар сонымен қатар өздерінше озбырлық жасап, билеп-төстеді, сөйтіп жұрттың үрейін ұшырып, өшпенділігін арттыра түсті. Құлдарды дүниеге қызықтырып, немесе қоқан-лоқымен қорқытып-үркітіп өздерінің иелеріне, азаттық, алғандарды өздеріне қамқорлық жасаушыларға қарсы айдап салу етек алды. Жауы жоқ жандарға достарының өзі қарсы шығып, көзін жоюға тырысты22.

Ол кез қайырымды жандардан да құралақан емес еді, сондықтан да бізге үлгі боларлық жақсы мысалдар қалдырып кетті. Римнен қашып безіп, кетуге мәжбүр болған балаларына еріп, қамқорлық жасаған аналар да қуғынға салынып, жер аударылған күйеулерінің соңына ерген ержүрек әйелдер де аз болған жоқ, басына ауыр іс түскен жандардан қол үзбеген достар мен жақын-туыстар да көп еді. Ауыр жағдайға душар болған атасына адалдық танытқан күйеу балалар да болды. Қалай қинап, азапқа салса да иесіне адал құлдардың жігерін ешкім де жасыта алған жоқ. Ежелгі заманның жүрек жұтқан батыр перзенттері сияқты қандай қиыншылыққа болса да мойымай төзе білген, тіпті өлімнің өзін қаймықпай қарсы алған қасиетті қаһарман азаматтар да көп кездесті. Ол ол ма, адамдардың басына түскен ауыртпалықта шек жоқ еді. Аспан мен жер алуан түрлі құбылыстарын төндірумен болды: тағдырының қандай боларын алдын ала сездіретіндей жарқ-жарқ етіп, күркіреп өткен найзағай қуанышты да қайғылы, бұлыңғыр да айқын оқиғалардың хабаршысындай, болашағыңды болжап берер көріпкелдің тап өзіндей әсер ететін. Мұның езі Рим халқына құдайлардың біздің міндетіміз сендерге тіпті де қамқорлық жасау емес, қайта жазаға тартып отыру деп бейне бір барынша айқын әрі неғұрлым үрейлі түрде ескертіп, хабар бергеніндей нәрсе еді.

Алайда өзімнің ойыма алған әңгімелерімді айтып, баяндап беруге кірісерден бұрын, менің пайымдауымша, өткен күндерге көз жіберіп, ол кездері Римдегі, провинциялардағы жағдай қандай еді, әскерлердің ойында не бар еді, бұл дүниеде не жақсы, не жаман еді дегенге шолу жасап шыққаным жөн сияқты. Міне, біз сонда көбінесе, қандай да бір нәрсенің себеп-салдарынан болып жататын оқиғалардың сыртқы көрінісін ғана емес, сонымен қатар олардың ішкі мәні мен мазмұнын да біле аламыз. Неронның өлімін жұрт алғашқыда қатты қуана қарсы алып, мәз-мейрам болысты. Алайда аз ғана уақыт өткеннен кейін сенаторлар да, халық та, қалада орналасқан әскерлер де бір түрлі, ал легиондар мен әскери қолбасшылар тіпті басқаша сенімде болды. Өйткені өкімет билігі басына жаңа принцепстің келуіне байланысты құпия ашылып қалды. Мұндай жағдайдың тек Римде ғана емес, басқа жерлерде де орын алуы мүмкін екені айқын болды. Сенаторлар кенеттен бостандық алғанына қуанды, принцепстің өкімет билігіне жаңа ғана қол жеткізгенін және оның Римнен алыста жүргенін пайдаланып қалғысы келгендей болып, билікті өздерінің ерік-жігеріне сай етіп, неғұрлым молырақ қамтып қалуға тырысты. Нағыз атақты салт аттылар сенаторлардан оншалықты кем қуана қойған жоқ. Қарапайым халық арасынан шыққан және атақты ақсүйек әулеттің мүшелерімен байланысы бар, шын адал ниетті адамдардың да рухы бір көтеріліп қалды. Клиенттер және соттың жазасынан азат етілгендер мен жер аударылғандар да қуанышқа кенелді. Ал цирк пен театрға үйір болып алған, ең нашар қаратабан құлдар саналатын, өздерінің күнкөріс ететін мүлкін әлдеқашан төгіп-шашып, құралақан қалған, ендігі жерде Неронның ар-ұяттан жұрдай болған әрекетін кәсіп етіп, күн көріп жүрген жексұрын тобыр қайғы-мұңға беріліп, әлдебір өсек-аяңға қуана құлақ түріп, бұрынғы күндерін аңсады.

...Жалпы сатқындық, азаттық алғандардың ойларына келгенінше билік жүргізуі, құлдардың қомағай қанағатсыздығы күтпеген жерден өрши түсіп, мына қарт принцепс тірі тұрғанда өздеріміздің ісімізді тындырып алып қалайық деп, жанталаса асығушылар көбейді - соның салдарынан ескі сарайдағы кесірлі кесапат атаулы қайтадан қатыгездене түсті, кешірімділік барынша кем кездесті. Тіпті Гальбаның жас мөлшерінің өзі жап-жас Неронға үйреніп қалған қаратабан тобырдың күлкісін келтіріп, жексұрын етіп көрсететін болды — қай император неғұрлым сұлу әрі сымбатты деген салыстырулар жасау әдетке айналды.

...Шығыс әзірше тыныш қалпында қала берді. Өзінің сәтті әрі сәтсіз іс-әрекеттерімен әбден белгілі болып танылған Лициний Муциан ондағы төрт легионға басшылық жасап, Сирияны билеп-төстеп тұрды. Ол жас кезінде атаққұмар болу арқылы аса белгілі әрі бай адамдармен достасып алу жолын іздестірумен жүрген және сол достығын қалай да сақтап қалуға тырысқан еді. Алайда оның жағдайы көп ұзамай-ақ мейлінше мүшкіл болып шыға келді, оған Клавдийдің өзі қаһарын қатты тікті. Сөйтіп, Азияның қиыр түкпіріндегі алыс қалалардың біріне жіберілді, онда ол айдаудағы адамдар сияқты күн кешті. Алайда кейінірек өз қолына шексіз дерлік билік шоғырландырды. Оның бойынан нәзік мінез бен қажырлы күш-қуат та, кішіпейіл әдептілік пен асқақтаған шадырлық та, қайырымдылық пен зұлымдық та табылды, жорық кезінде аса күшті ерлік танытты, ал демалыс кезінде рахаттана ләззат алуға мейлінше құштар болды. Ол азамат ретінде де, магистрат ретінде де өте орынды мақтауларға лайық еді. Ал өмірінің құпия тұстары туралы өте-мөте жағымсыз әңгімелер айтылып жүрді — өйткені ол қол астындағылардың, жақын көретін адамдардың, өз әріптестерінің кез-келгенін оп-оңай тұтқындай салатын, билікті басқаларға да беруден гөрі тек өзі пайдаланғанды жақсы көретін...

Гальба бір күні Пизонды қолынан ұстап тұрып, былай депті деседі: «Егер мен қатардағы қарапайым азамат болып қала берген болсам, сондай-ақ куриялық халық жиналысы мен абыздардың шешімі бойынша сені балам етіп асырап алған болсам, онда мен өз үйіме Гней Помпейдің және Марк Красстың ұрпағын ертіп кіргенімді мақтан еткен болар едім... Ал, қазір, Құдайдың және халықтың өзінің қалауымен жоғары өкімет билігіне ие болған кезімде, сенің талантыңды тани тұрып және отаныма деген сүйіспеншілігімді көрсете отырып, саған, бейбіт және тыныш өмір сүруді қалайтын тап саған, принципатты қабылдауды ұсынамын. Есіңде болсын, бұл принципатты біздің бабаларымыз құрып, қолдарына қару алып, қанды шайқастарда қорғап қалған, мұны мен де соғыс сала жүріп, иемденген болатынмын. Бұл жерде мен Құдайдың сүйген құлы Августтың өнегесін басшылыққа алып отырмын. Ол өзінің отырған ең мәртебелі биік тағы дерлік орынды әуелі немере інісі Марцеллге, содан соң күйеу баласы Агриппаға, көп ұзамай немерелеріне, ақырында өгей ұлы Тиберий Неронға берген болатын. Алайда Август өз мұрагерлерін өз әулетінен ғана таңдаса, мен бүкіл мемлекет шеңберінің өз ішінен іздестірдім. Бірақ бұл менің өз туыстарым немесе қанды көйлек жауынгер жолдастарым жоқ деген сөз емес. Мен өкімет билігін жеке басымның атаққұмарлығынан алған емеспін. Менің саған таңдау жасауым өз туыстарымның ғана емес, сонымен қатар сенің туыстарыңның алдында да осының дәлелі бола алады. Шыққан тегінің қасиеттілігі жағынан сенен тіпті де кем емес туған бауырың бар. Рас, ол сенің жасы үлкен ағаң23, мына жоғары атаққа лайықты ие болуға соның жолы бар еді. Бірақ сен өзіңнің талантыңның арқасында одан да лайықты болып отырсың. Сен жас жағынан да лайықтысың24, ақыл тоқтатпаған жастарға тән қызбалық пен құштарлықтан аулақсың. Байқап қарасам, бүкіл өмірінде ұялып, бетің қызарарлықтай етіп өз арыңа бірде-бір дақ түсіріп көрмепсің. Яғни, саған осы уақытқа дейін тағдырдың шапағаты тиіп көрмепті. Бұлай дейтінім — жолдың болғыштығы біздің рухымызды бұрынғыдан бетер қатаң сынайды. Өйткені біз бақытсыздық жағдайында шыңдалып, шынығамыз, ал бақытқа бөленген сайын босаңсып, әлсірей түсеміз. Ал сен, әрине, өзіңнің ең жақсы қасиеттеріңді — рухыңның күштілігін, бостандыққа құштарлығыңды, достарға адалдығыңды сақтауды ұнатасың. Бірақ енді біреулер құрдай жорғалап, құлшылық ету арқылы ондай қасиеттерін бүлдіріп, тіпті жойып алады. Сенің де айнала төңірегіңдегілер жағымпаздық, жарымсақтық, кез-келген таза, адал сезім атаулыны бәрінен де күшті уландырып, бүлдіретін өзімшілдік, пайдакүнемдік сияқты келеңсіз қылықтарды көптеп көрсететін болады. Мен қазір сенімен әрі ашық, әрі турасын айтып, сөйлесіп отырмын. Ал басқалар бұлай етпейді, олар сенімен емес, сенің отырған орныңмен сөйлеседі. Мемлекет басшысына ақыл-кеңес беру — өте-мөте қиын іс. Ал принцепс болған адамның қай-қайсысымен де ешнәрсені терең сезінбей-ақ, ешнәрсені ойланып-толғанып қиналмай-ақ, құр бас шұлғи отырып келісе беруге болады.

Егер мемлекеттің орасан зор алып денесі жеке-дара билеушінің жөн сілтеуші қолынсыз-ақ өз тепе-теңдігін сақтап тұра алатын болса, мен басқарудың республикалық түріне көшуді бастап та жіберер едім. Алайда біз атам заманнан бері басқа жолмен жүруге мәжбүр болып келеміз. Қазір жасым жетіп қартайған шағымда менің Рим халқы үшін қолымнан келер бірден-бір ізгі жұмысым — оған барынша лайықты мұрагер тауып бере алатындығым, ал әлі жігіт ағасы шағындағы сенің қолыңнан келуі тиіс бірден-бір ізгі жұмысың — жақсы принцепс бола білу. Тиберий кезінде де, Гай кезінде де, сондай-ақ Клавдий кезінде де біздің бәріміз бір әулеттен тараған мұрагерлер болдық. Ал қазір біз қаншалықты еріксіз бола тұрсақ та өкімет билеушісінің мұрагерін тандап қоя аламыз. Юлийлер мен Клавдийлер басқарған заман артта қалды. Сондықтан да біздің мемлекет басшысы ендігі жерде өзі қалаған ең лайықты деген мұрагерді таңдап, өкіл бала етіп ала алады. Адамның принцепстің ұлы болып тууы міндетті емес, ол мүлде кездейсоқтық болып табылады. Бұл жерде ақыл-ойға байланысты дәнеңе жоқ. Ал мемлекет басшысы өзіне мұрагер таңдаған кезде оған ақыл-ой қазынасы мейлінше қажет, мәселені пайымдауға келгенде ешкімге тәуелді болмауы, бірақ жұрттың пікіріне міндетті түрде құлақ асуы тиіс. Ондайда сенің көз алдында Неронның тағдыры елес беріп тұруы керек. Ол өзінің Римге көптеген көрнекті цезарьларды берген әулеттен шыққанын зор мақтаныш ететін. Ал оны тағынан тайдырып, масқара етіп құлатқан Виндекстің қарусыз провинциясы да емес, қол астымда жалғыз ғана легионым болған мен де емеспін, тек өзінің жан түршіктірерлік шектен тыс қатыгез жауыздығы мен ләззат рахатына бой алдырған масқара құштарлығы ғана болды. Неронның есімін ел қарғыс ата еске алынатын бірден-бір жексұрын тұлға болғанына таң қалудың тіпті де қажеті жоқ. Менің өз басым өкімет билігін қарудың күшімен, ақыл-ойы терең адамдардың қолдауына арқа сүйеп, жеңіп алдым. Ал өзімді өзім қаншалықты қайырымды бекзаттықпен ұстай білсем де маған деген өшпенділік пен көре алмас қызғаншақтық әрбір басқан ізімді аңдып, қыр соңымнан қалмай-ақ келеді...

Қатысып отырғандар алғашқыда Пизонға жай ғана бір-бір көз жүгіртіп өткен еді, аздан соң жұрттың бәрінің назары соған ауды. Бірақ ол, жұрттың айтуынша, не толқи тебіреніп жүрексінгенін, не шын қуанғанын байқатқан жоқ. Әкесі мен императорға катысты сөйлеген жауап сөзі едәуір ізетті, ал өзіне келгенде ұстамды шықты. Оның жүзінен де, мінезінен де ешқандай өзгеріс байқалмады. Оның әмір бере алатыны, бірақ оған құмартқан ұмтылысының жоқ екені белгілі болды...

...бұл күн түнеріңкі әрі жаңбырлы еді. Аспанда әдеттегіден тыс неше түрлі келеңсіз нышандар байқалды: күн күркіреді, жарқ-жұрқ етіп найзағай ойнады. Мұндай күндері жиналыс шақырмау ежелден бар дәстүр болатын. Алайда Гальба ешнәрседен де қорқып, айылын жиған жоқ, тікелей лагерьге тартты. Мұнысы кәдімгі кездейсоқ нәрсе саналатын ырым-жырым нышандарын жек көретіндігінен болар әлде алдын-ала айқын болжана тұрса да тағдырдың жазмышынан адамның қашып құтылуы мүмкін емес деп санағандығынан да болар. Солдаттардың көп адам қатысқан бас қосуында ол Пизонды заңды мұрагер өкіл бала етіп алатынын әрі қысқа, әрі өктем мәлімдеді...

Гальбаның Сенатта жасаған мәлімдемесі де солдаттардың алдында сөйлеген сөзі сияқты әрі қысқа, әрі қарапайым болды. Ал Пизонның сөзі әрі тартымды, әрі сыпайы шықты. Сенаторлар бұған ізгі ниетті қолдау білдірді, көпшілігі шын жүректен сөйлеп, жақтырмағандар көпсөзділігімен көзге түсті, ал не болса, ол болсын деген енжар көпшілік жағымпаздықпен бас ұра қошемет көрсетті, тек өз қара бастарының қамын жеп, мемлекеттің мүддесіне қамқорлық дегенді ойларына да алған жоқ. Пизон мұрагер болып тағайындалғаннан кейін ажалы жетіп, опат болғанға дейінгі төрт күннің ішінде ешқандай да жаңалық енгізген жоқ, халыққа арнап сөз де сөйлеген жоқ. Германиядан бүлік туралы хабарлар жиі-жиі келе бастады. Мұндайда халықтың жайсыз хабарларға құмарта құлақ түре қоятыны және ол хабарларға құлай сенетіні ежелден белгілі. Сөйтіп Сенат Германияға легаттар армиясын жіберу жөнінде шешім қабылдады. Былайша жүргізілген құпия талқылаулар кезінде легаттар армиясымен бірге Пизонды да жіберген емес пе, мұның өзі елшіліктің беделін көтере түсуге көмек берер еді десті...

Отон бұл екі арада бір нәрсені жақсы түсінді: тәртіпсіздік тыйылмай, жалғаса түсіп жатқан кезде өз дегеніңе қол жеткізу оңай, ал тыныштық орнай қалса, үміттің біржола үзілгені. Оны батыл іс-әрекеттер жасауға итермелеген көптеген жағдайлар еді. Олар тіпті императордың өзіне ауыр тиетін ысырапшылдық, қатардағы қарапайым азаматтардың өздері төзе алмайтын қаржы тапшылығы, Гальбаға деген өршіген өшпенділік, Пизонға деген көре алмаушылық болатын. Ол әртүрлі қорқыныштарды ойлай-ойлай, өз зығырданын өзі қайнатты: бұған дейін мұны Нерон жек көретін еді, енді Лузитанияның өзіне екінші рет құрметпен жер аударылудың өзі қол жетпес арман болып барады, елдің билеп-төстеушілері өз орнымды тартып алатын түбінде осылар болады-ау деген күмәнды адамдарды ешқашан аяп көрген емес. Бұл ондай жағдайдың зардабын жасы жетіп, қаусап тұрған қарт принцепстің көз алдында бір тартып еді, ал енді табиғаттың тұйық, ешкімге сыр ашпайтын әрі қатыгез, оның үстіне, ұзақ уақыт айдауда болып ашу-ызаға булыққан жаңа да жас принцепстің көз алдында ондай қысымға төзе алмайтын да шығар. Ол ол ма, өмірінің өзіне қатер төніп тұр. Олай болса, Гальбаның өкімет билігі әлі нашар, ал Пизонның өкімет билігі нығаймай тұрғанда барынша өжет батылдықпен қимылдап қалу керек. Өкімет билігінің бір қолдан екінші қолға өтуінің кезі — ұлы өзгерістер жасау үшін ең қолайлы кезең. Мұндайда әліптің аяғын күтіп отыруға болмайды, өйткені ондай әрекетсіздік батыл тәуекелге барудан әлдеқайда қауіптірек. Адамдарды бір-бірімен өлім ғана теңестіре алады. Бұл — табиғаттың заңы. Бірақ ажалмен бірге бұдан былайғы ұрпақ үшін біржола ұмыт болу немесе атақ-даңққа бөлену бір-бірімен қабат келеді. Егер кінәсіз адамды да, кінәлі адамды да ноқталы басқа бір өлім күтіп тұратын болса, онда нағыз азамат үшін босқа өліп кетпей, бір нәрсені бітіріп кеткен лайық болмақ...

Алайда Отонның арам ниетті қылмысты ойы бірден туа қалды деуге бола қоймас. Ол өзін Гальбаның өкіл ұл етіп асырап алатынын күні бұрын ескере келіп, өкімет билігін одан қалай тартып алу керектігін де ойластыра бастаған еді. Бұл ретте ол бірте-бірте солдаттардың қолдауына толық ие болуға тырысып бақты. Жорықтар барысында да, жүріс-тұрыс кезінде де байырғы беделді жауынгерлерді аты-жөнімен атап, өзіне іш тарта түсті, Неронның қызметші нөкерлері болып бірге қызмет еткен күндерді жиі-жиі еске алып жүрді, оларды нағыз жауынгер жолдастарымсыңдар деп атаумен болды. Олардың жағдайын сұрастырып, қамқорлық жасады, ақшалай көмек көрсетті. Сөйте жүріп Гальбаны ұнатпайтынын сездіріп, шағым айтуды жиілетті, ол туралы екіұшты пікір білдіре бастады, жалпы алғанда әскерлер арасында қайткен күнде де оған қарсы наразылық тудыруды көкседі...

...Сөйте-сөйте Отон енді күшім жеткілікті болды-ау деп санады. Бұрынғыдай әр солдатпен жеке-жеке сөйлеспей, олардың бәрінің басын қосып, бірден жігерлендірмек болды. Лагерьдегі биік дуалдың үстіне шығып, былай деп сөз бастады:

«Достарым мен жолдастарым, мен өзімді кім деп санарымды әлі де білмеймін. Сіздер мені принцепс деп жариялағаннан кейін өзімді қатардағы қарапайым азамат қанамын дей алмаймын, ал мемлекет билігі басқа адамның қолында қалып отырғанда прицепспін деп айтуға да батылым бармайды. Ал сіздер кімдерсіздер — ол жағы да белгісіз, сіздердің лагерьлеріңізде Рим халқының жауы тұр ма әлде императоры тұр ма — бұл да түсініксіз қалып отыр. Сіздер галбалықтардың мені де, сіздерді де өлім жазасына кесуді талап етіп жатқанын шынымен-ақ естімейсіздер ме?! Сіздер мен біздер төніп тұрған айдай айқын ажалдан тізе қосып, күш біріктірген күнде ғана құтыла аламыз. Ал Гальба өзінің қаншалықты мейірімді екенін бұған дейін-ақ көрсеткен болатын: ешқандай кінәсі жоқ мың-мыңдаған солдатты себептен-себепсіз қырып салған қатыгез адам енді менің де, сіздердің көздерімізді жоюға ант ішкені күмәнсіз болар, сірә. Оның өлген адамдардың мәйітін таптап Римге қалай кіргені есіме түссе, төбе шашым тік тұрады. Гальбаның сондағы қол жеткізген бірден-бір әрі жексұрын жеңісі жаңа императорға сенім білдірген әрбір оныншы солдатты қала халқының көз алдында қырып салғаны болды...

...Гальбаның өлі денесі зембілден қара жерге гүрс етіп құлап түсті. Оның өлер алдындағы соңғы сөзін әркім әртүрлі жеткізеді: оны жек көргендер мен мақтаныш тұтып жақсы көргендердің сөздері бір-біріне қарама-қайшы. Біреулер ол өзінің не кінәсі бар екенін түсіндіруді жалбарына сұрапты, енді бірнеше күн өмір сүруді қиса, солдаттарға ақша таратуға уәде етіпті дейді. Ал көпшілігінің айтуынша, ол жан алғыш жендеттерге өз алқымын өзі тосып: «Ойларыңа не келсе, соны істеңдер! Егер мемлекет үшін осылай ету қажет болса, онда мені өлтіріп тыныңдар!» депті-міс. Жендеттер үшін оның не айтып, не қойғанының ешқандай да мән-мағынасы жоқ еді. Оның кімнің қолынан қаза тапқаны да белгісіз...

Отон Пизонды өлтіру жөнінде ерекше бұйрық берді... Олар Пизонды қуықтай тар қуыста жасырынып жатқан жерінен сүйреп шығарды да шіркеудің табалдырығына жете бере өлтірді.

Жұрттың айтуынша, Отонды бұдан өзге бірде-бір өлім риза етіп, рахат сезіміне бөленген емес көрінеді, ол денесінен кесілген бірде-бір басты тап осылай барынша құмарта қызығып, мұқият назар аудара аударыстырып қарап шықпаған екен. Ол осыдан кейін ғана кеудесін кере еркін демін алып, алғаш рет мәз-мейрам болған деседі. Бәлкім, Гальбаның ұлылығы туралы, Тит Виниймен достығы туралы есіне түскенде оның жүрегі қаншалықты қатыгез болса да өзін едәуір іштей қайғыртқан да болар, бірақ өзінің қашаннан қас жауы әрі бәсекелесі Пизонның өліміне қуануы әбден әділ және орынды сияқты болып көрінді. Өлтірілген адамдардың бастарын найзаның ұшына шаншып, жоғары көтерген бойда легион бүркітінің жанынан алып өтті. Оларды шындығында кім өлтіргеніне, кімнің көріп, куә болып тұрғанына қарамай, кімнің шын айтып, кімнің өтірік соққанын елеп-ескермей, мұндағылардың бәрі де қанға малынған қолдарын көрсетіп, қылмысты қиянат істерін бейне бір есте мәңгі қаларлық ерлік жасағандай мақтаныш етіп бара жатты...

Гальбаның мәйіті көпке дейін қараусыз жатты, ал түнге қарай қараңғы түсісімен оны тағы да қорлап, масқаралай бастады. Ақырында осы қаза болған императордың жақын жүрген нөкер құлдарының бірі диспенсатор Аргий мәйітті алып кетіп, өзінің бағына алып барып, қарапайым молаға жерледі. Оның лагерь маркитанттары мен жүк тасушы қызметшілері шегемен тескілеп әбден қорлап, адам танымастай ұсқынсыз етіп бүлдірген басы келесі күні бір кезде Нерон еркін бостандық берген, соңынан Гальба өлім жазасына кескен Патробийдің моласы жанында жатқан жерінен табылды. Басты өртеп жіберіпті... Сервий Гальбаның ақыры осылай болды. Ол өзі өмір сүрген жетпіс жыл ішінде бес мемлекет басшысымен істес болды, мемлекетті өзі басқарған кезінен гөрі солардың басқарған кезінде неғұрлым бақытты еді. Оның отбасы ежелгі ақсүйектер әулетіне жататын әрі байлығымен аты шыққан болатын. Ал жеке өз басы ақымақ деуге де, ақылды деуге де лайық емес еді: бойында жақсы қасиеттері бар деуден гөрі кемшіліктері жоқ деуге келетін, атақ-даңққа бөленуді жек көретін, бірақ оның соңына түсіп, қумайтын да, өзгенің ақшасына қызықпайтын, ал өз ақшасын мұқият үнемдеп жұмсайтын, мемлекеттің ақшасын жұмсауға тым сараң еді. Егер өз достарының немесе еркін бостандық берілгендердің арасында жақсы жандар кездесе қалса, оларға мейірімді де кешірімді болатын, айтқандарын екі етпейтін, бірақ ақымақ адамдарға деген келеңсіз кешірімділігі де жеткілікті еді. Алайда Гальбаға тән бұл осалдық пен тартыншақ жасқаншақтықты өзге жұрт мұның өзі шыққан әулетінің тектілігіне байланысты данышпандықтан немесе ол кезде әркімнің-ақ бойын билейтін қорқыншақтықтан деп ұқты...

Бұл екі арада Отон жалпы жұрттың күткеніндей болып шықпады, ол қызық қуып, ойын-сауық құрып, уақытты босқа өткізбеді. Ол өз нәпсісіне тыйым салып, махаббат машақатынан саналы түрде бас тартты, өзінің ынтызар құмарлығын жұрт көзінен уақытша жасыра жүріп, императорлық өкімет билігін неғұрлым лайықты сыпайылықпен нығайтуға тырысты. Оның бұл іс-әрекеттері жұрттың зәресін одан сайын ұшырды, өйткені олардың бәрі де Отонның бұл ерлігі екіжүзді қулық-сұмдыққа толы екенін, оның ақымақ құштарлыққа қайтадан емін-еркін бой алдыратынын сезетін. Кең пейілді, рақымы күшті жан болып көріну үшін Отон өзінін атақ-даңқы зор, бірақ айнала төңірегіндегілер оны өлердей жек көретін адамды — Марий Цельсті алдағы жылы консул ету үшін Капитолийге қайта алып келуге бұйырды. Кезінде оны солдаттардың қатыгездікпен жазалауынан аман алып қалу үшін әдейі түрмеге отырғызып та қойған болатын. Ал Цельс өзінің Гальбаға адал болып қалғанын дәлелдеп қана қойған жоқ, сонымен қатар ол Отонға өз принцепсіне шын берілген адалдығын сақтай білетін адамдардың мұның өзі үшін де аса пайдалы екенін түсіндірді. Отон өзін қылмыскер адамға кешірім жасаушы мемлекет басшысы ретінде көрсетіп қана қойған жоқ, сонымен қатар өзін Цельспен тепе-тең ұстауға құдайлардың өздері куә болғанын қалады, сөйтіп, оны өзінің ең жақын достары қатарына қабылдады және көп ұзамай-ақ өзге де әскери қолбасшылармен бірге соғысқа аттандырды. Ал Цельс зұлым тағдырдың бұрын да азапқа салғаны сияқты бұл жолы да өз императорына барынша адал болды, барынша табандылық танытты, бірақ өзін соншалықты бақытсыз сезінді. Атақты ақсүйек адамдар Цельске кешірім жасалғанына риза болысты, қарапайым халық бөріктерін аспанға ата қуанды, тіпті солдаттардың өздері де қарсылық ете қоймады...

Отон армия қатарының тынымсыз болып, бірауыздылық қалмай бара жатқанын көрді, жақсы солдаттар тәртіптің кайта орнауын қанша қаласа да солдаттардың көпшілігі бүлік шығаруға, өкімет орындарын өз айтқандарына көндіруге мүмкіндік туғанына қуанды, сөйтіп түрлі тонау мен тәртіпсіздік жасаудан енді азамат соғысына келуге ұмтылды. Отон өзі қылмысты жолмен басып алған өкімет билігін бірден біркелкі орынды талаптар қоюмен және ежелгі мінез-құлық қаталдығына көшумен сақтап қалудың мүмкін емес екенін түсінді. Оның мазасын алып, алаңдаушылығын туғызған және бір жағдай қалаға қатер төніп, сенаттың төбесіне бұлт үйірілген күшті қауіп болды. Осының бәрін салмақтай келіп, преториандықтар алдында сөз сөйлеп, былай деді:

«Қымбатты достар! Мен сіздердің алдарыңызға келгенде маған деген сүйіспеншілік сезімдеріңізді күшейте түсу үшін немесе сіздердің ерлік істеріңізді мадақтап, көтермелеуді мақсат еткен жоқпын. Әрине, мұның екеуі де кез-келген мақтаудан жоғары екені рас. Бірақ мен бұл келісімде сіздерден ерлік жасаудан едәуір тартына тұруды және өздеріңіздің маған шын берілген адал екендіктеріңізді даурыға мәлімдеп беруді тоқтатуларыңызды талап ете келдім. Біздегі шым-шытырық сырың-жырың жағдайлар өзге әскерлерде жиі-жиі кездесетіні сияқты әлдебір тойымсыз ашқарақтықтан немесе өшпенділіктен, бұйрыққа құлақ аспаудан немесе әлдебір қауіп-қатерден қорыққаннан туып отырған жоқ. Оның ең басты себебі сіздердің маған шын мәнінде адал берілгендіктеріңізде болып отыр: ондай адал берілгендіктеріңізді білдіре отырып, сіздер жан-жағымызға қарап, асқан сақтық жасаудан гөрі ұстамсыздық танытып, қатты қызығушылыққа беріліп кеттіңіздер; егер әбден ойланып-толғанып әрекет жасамайтын болсақ, мұның өзі ең қасиетті ниеттеріміздің өзін ақымақтыққа ұластырады. Өздеріңіз ойлап қарасаңыздаршы: біз қазір соғыс қарсаңында тұрмыз.. Тап осындай сәтте, төтенше жағдайлар соншалықты шиеленісіп тұрған шақта, жұрттың бәрінің көзінше әрбір хабарға құлақ түріп, әрбір жоспарды бүкіл халық болып талқылап жату мүмкін бе? Солдаттардың білуі тиіс нәрселер де, ал білмей-ақ қойғаны тіпті жақсы нәрселер де болады. Әскери қолбасшының билігі мен мызғымас қатал тәртіптің сақталуы үшін тіпті кей-кейде беделді трибундардың да, центуриондардың да бұйрыққа толық бағынуына тура келеді. Егер әр адам, әр солдат өзіне берілген бұйрықты мұның керегі не, неге қажет бола қалды деп, ежіктеп сұрай беретін болса, тәртіптен түк те қалмас еді, соның салдарынан ақырында мемлекеттің өзі де құлап тынар еді. Несі бар, соғыс жүріп жатқан кезде сіздер түн ортасында ұйықтап жатқан жерлеріңізден ұшып тұрып, қолдарыңызға қару ала салып, жауға қарсы ұмтылатын емес пе едіңіздер? Ал соғыс жайында бір-екі оңбаған маскүнемнің қаскүнемдік қылығы — ал мен кешегі есуастық қылыққа көп адам қатысты болды дегенге сенбеймін — центуриондар мен трибундардың қанына қолдарын малындырып, өз императорының шатырына лап беріп, иін тіресе кіріп баруға итермелейтін болғаны ма?

Сіздер не істесеңіздер де мен үшін істедіңіздер. Бірақ тәртіп сақталмайтын болса, егер қай жер болса, сол жерде асып-сасып, абыржу мен қорқынышты қараңғы ойлар орын алса, онда менің қас жауларымның жолы болды дей беріңіздер. Егер Вителлийдің және оның сойыл соғар серіктерінің бізді қандай жағдайда көргісі келгендерін біле алсаңыздар ғой, шіркін?! Олар біздің әдетте өз арамызда бола беретін алты бақан алауыздықтар мен айтыс-тартыс дау-дамайдан гөрі бетімен кеткен тәртіпсіздік сияқты сұмдық жағдайға қатты қуанбас па еді? Олар біздің солдаттарымыздың центруиондарға, ал центуриондарымыздың трибундарға бағынбай қоюын, сондай-ақ біздің бәріміздің, жаяу әскерлеріміздің де, атты әскерлеріміздің де реттілік пен тәртіп атаулыны біржола ұмытып, өз ажалымызға өзіміздің ұмтыла түсуімізді армандап отыр ғой. Қымбатты достар, армияның күш-қуаты солдаттардың әскери қолбасшылардың бұйрығы қандай екенін біліп алуға құмарта ұмтылуында емес, қайта олардың берген әрбір бұйрығына сөзсіз бағынып, оны бұлжытпай орындауларында болып табылады. Қатерлі қауіптің сын сағаттарында қай әскер неғұрлым топтасқан ұйымшыл әрі сабырлы болса, сол әскер күшті. Сондықтан да сіздер өздеріңіздің ерліктеріңіз бен қаруларыңыздан айырылмауды жақсы біліңіздер, ал сіздердің ерлік істеріңіздің қандай болуы тиіс екенін мен ойлап, мен бағыт беріп отыратын боламын. Сіздердің араларыңызда кінәлі болғандардың саны аз, олардың екеуі ғана жазаланатын болады, ал қалғандары сол бір масқара түнді ұмытуға тиіс. Сенатқа қауіп-қатер төнгені туралы осында болған әңгімелер өзге армиялардың бірде-біреуіне ешқашан да жеткізілмеуі керек...

...Бірақ Рим мызғымастай берік тұр, дүние жүзінде бейбіт күн орнықты, ал біз сіздермен бірге Сенатымыз аман-сау тұрғанға дейін жасай беретін боламыз. Оны біздің арғы атамыз, қаламыздың негізін қалаушы, құдайлардың әмірі мен қолдауы арқасында жасап беріп кеткен; ол ежелгі патшалар заманынан бастап, бүгінгі прицепстер заманына дейін мызғымастан аман сақталып келеді. Біз оны өзіміздің ата-бабаларымыздан қалай қабылдап алсақ, болашақ ұрпақтарымызға да тап солай табыс етіп кетуге тиіспіз. Өйткені сіздердің араларыңыздан сенаторлар шығатыны сияқты, сол сенаторлардан мемлекет басшылары да шыға береді».

Преториандықтар Отонның сөзін ықылас қоя тыңдады. Өйткені ол өзінің сөзінде олардың ұятын беттеріне басты әрі оларға жарамсақтанып, жағымпаздана да білді; кінәлі адамдарды өте жұмсақ болса да әйтеуір жазалауға бұйырды, ал бүліншілікті бастаушылардан небары екі-ақ адамның жазаға тартылуы да тегіннен-тегін кездейсоқтық емес еді. Отон өзінің бұл сөзі арқылы әншейінде күш жұмсаудың көмегімен қол жеткізе алмайтын нәтижені уақытша болса да иеленді — солдаттарды тәртіп сақтауға және бұйрықты сөзсіз орындауға мәжбүр етті. Дегенмен де тыныштық қайта орала қоймады. Римде қарудың қорқынышты үні қайта-қайта естілумен болды, қалада бейне бір соғыс жүріп жатқандай сезілді. Рас, преториондықтар енді қайтып бірлескен бүліншілік жасай қойған жоқ. Бірақ әр жер-әр жерде, бір-бірлеп болса да, жасырын түрде, соның өзінде де мемлекеттің атынан және мемлекет мүддесі көзделіп жатыр-мыс деген сылтаумен неғұрлым атақты ақсүйектердің, байлардың, жалпы алғанда әлдебір әрекеттерімен жұртшылыққа танымал азаматтардың жеке үйлеріне шабуыл жасалумен болды...

***

Өкімет билігіне қол жеткізуді көксеу—адам баласына бізге беймәлім бағзы заманнан тән нәрсе. Ол бүкіл біздің мемлекетімізбен қатар дамып, нығайып келді де ақыр аяғында еркін бостандыққа ие болды. Римдіктердің өзара тыныш және бір-біріне дәмегөйлікпен талап қоюды білмей өмір сүріп келген адамдардың тепе-тең құқығын сақтау тіпті де қиын болған жоқ еді. Ал, бірақ бүкіл дүние бізге бағынып, аузымызға қарап қалған, бізбен бәсекеге түсе алатын қалалар мен патшалықтар қиратылып, құрып біткен кезде өкімет билігіне таласып, кескілескен күрес жүргізуге кең жол ашылды...

Отон майдан даласындағы шайқастың немен аяқталғаны туралы хабарды ешқандай уайым-күдіксіз күтіп отыр еді. Ол бұдан кейін не істеу керек екенін де батыл сеніммен шешіп қойған болатын. Алғашқыда әлі анық емес, күмәнді-күңгірт алыпқашпа хабарлардан, одан соң майдан даласын тастап, қашып шыққан солдаттардың өз ауыздарынан естіген әңгімелерінен ол бұл шайқаста масқара болып жеңіліп қалғанын түсінді. Кескілескен шайқастың қызуы басылмаған ызалы солдаттар императордың сөз сөйлеуін күтіп тұрмай-ақ, өздері айқай салды. «Қайратты болыңыз! —десті олар. —Бізде әлі тың күштер бар! Өзіміз де әлі бәріне дайынбыз — өліспей, беріспейміз!». Шынында да солай еді: ашу-ызаға булығып, қалай да кек алуға берік бел буынған солдаттар қанды шайқасқа түсу үшін жанталаса ілгері ұмтылды, намысты қолдан бермеуге тырысты. Отонның ту сыртында тұрғандар оған қолдарын созды, ал тым жақын тұрғандар оның аяғын құша жігер берді. Преторий префекті Плотий Фирм ерекше көзге түсті — ол осындай сын сағатта әскерді тастап, қаша көрмеңіз деп жалбарынды, солдаттардың оған соншалықты зор адал екенін, жан аямай, барынша батыл шайқасып жатқанын айтумен болды. Ол қиындыққа төзу қиындықтан қашудан әлдеқайда абыройлы іс, жаужүрек әрі жігерлі жандар тағдырдың тәлкегіне түскен жағдайда да үмітін үзбейді, төніп келген қауіп-қатерден сужүрек қорқақтар мен ақымақ адамдар ғана тайсалады деп жігерлендіре түсті...

Ал Отон сөз сөйлеген кезде соғысты жалғастыру туралы ойдан біржола бас тартқаны белгілі болды. «Сіздер менің жеке өмірімді тым жоғары бағалайтын сияқтысыздар, — деп бастады ол сөзін. — Соған бола соншалықты табандылықпен әрі ерлікпен шайқасып, ажал апатына бас тігудесіздер, мұндай жағдайда аман қаламын деген үмітім күшейген сайын өз өмірімді қиып, сіздер үшін құрбандық етуді әлдеқайда артық санаймын. Біз де тағдырымызды ұзақ уақыт сынап көрдік, ендігі жерде оның рахымы тағы да түсер деп босқа үміт етіп, жорамал жасап жатудың қажеті жоқ. Өзіңе берілген бақыттың өткінші екенін неғұрлым айқын сезінген сайын оған жармаса беруді дер кезінде тоқтату соғұрлым қиын болмақ. Вителлийге бола азамат соғысы басталып кетті. Соның кінәсінен біз бүгін қолымызға қару алып, принципатты қорғап қалу үшін шайқасып жатырмыз. Ендігі жерде соғысты соза түсудің түк қажеті жоқ. Мен бұл ретте бірінші болып, үлгі көрсетуге тап қазір әзірмін. Менің бүл қылығыма болашақ ұрпақтар баға бере жатар. Мейлі, Вителлий-ақ өз бауырының, әйелі мен балаларының қызығына тоймай, рахаттана берсін, ал менің одан кек алғым келмейді, басқа біреудің қайғы-қасіретінен өзіңе жұбаныш іздеуге болмайды. Басқалар императорлық билікті маған дейін ұзақ уақыт пайдаланып келді. Бірақ олардың ешқайсысы да одан айырылар кезде тап мен сияқты ерлік танытып көрген жоқ. Римдік жас жігіттер мен ержүрек солдаттардың акырғы демі таусылғанша шайқасуына, бірақ мемлекетіміз үшін ешқандай пайдасы жоқ өлімге баруына жол беруім керек пе? Керек емес! Мен анау өмірге сіздердің мен үшін әлімге батыл бас тіккендеріңіз туралы естелікті ала кетемін, ал сіздер аман қалып, өмір сүріңіздер. Енді уақытты босқа соза бермейік, мен сіздердің аман құтылуларыңызға кедергі болмайын, сіздер де менің қабылдаған батыл шешімімнің орындалуына кедергі келтіре көрмеңіздер! Өлім туралы одан қорқатын адам ғана көп айтады. Ал мен өлімге біржола бас тіккен берік шешімімнен кайтпаймын. Бұл — имандай шыным. Оны өздеріңіз де көріп тұрсыздар: өз өмірін қия алмай, оған жанталаса жармасатындар құдайлар мен адамдарды айыптауға құмар, ал мен ешкімді де кінәлап тұрған жоқпын ғой».

Отон сөзін аяқтай келе, егер солдаттар уақытты соза түсіп, жеңімпаз жаққа берілмейтін болса, онда олардың ашу-ызасы мен өшпенділігін күшейткеннен өзге ешнәрсе де таппайтынын, сондықтан жауға неғұрлым тезірек берілуі керек екенін айтты. Ол осылай етуді қарт адамдардан өтініп сұрады, жастардан қатаң талап етті, олардың бәріне де барынша мейірімді болды. Оларға қарсы келген қайғыға бой алдырып, құлай бермеуді ғана әмір етті. Оның жүзі ашық көрінді, сөзі салмақты естілді...

Отон жұрттың бәрін жіберді де өзі жатып дем алуға кірісті. Өзінің таянып қалған ажалы туралы ойға кеткені де сол еді, кенеттен әлдебір у-шу естілді. Сөйтсе, әбден қапа болып, күйіне ызаланған солдаттардың: кімде-кім кетіп қалып, Вителлийге берілгісі келсе, оларды өлтіреміз деп қорқытқан дүрлігуі екен. Солдаттар әсіресе Вергинийге өлердей өшпенділік танытты. Оның жан-жағы мықтап бекітілген үйін қоршап алды. Бүлік шығарушыларды балағаттаған Отон өзінің бөлмесіне қайта келді де барлық дос-жарандарымен асықпай-саспай қоштаса бастады, олардың ешқайсысының да өкпелемеуін өтінді. Күн кешкірген кез еді. Отон мұзды судан қос қолымен көсіп алып, мейірімі қанғанша ішті. Оған екі қанжар әкелді. Қайсысы өткір екен деп байқаған ол енді қанжардың біреуін жастығының астына тығып қойды. Дос-жарларым түгел кетіп болды ма екен деп, тексеріп шыққан Отон түні бойы алаңсыз жатып, демін алды, тіпті ұйықтап та кеткен болатын. Таң атып, күннің жарығы енді түсе бастағанда ол ұшы әдейі жоғары қарата мықтап бекітілген қанжарға кеудесімен құлап түсті. Өліп бара жатқан оның ыңырана қиналған ыңқылына еркіндік алғандар мен құлдар жапа-тармағай жүгіре жетісті, преторий префекті Плотий Фирм да келіп үлгерді. Отонның денесінде бір ғана жара бар еді. Оны жалма-жан тез жерлеуге кірісті — осылай етуді Отонның өзі жалбарына сұраған болатын — қас жауларым басымды денемнен кесіп алмасын, сөйтіп корлап, масқараламасын дегені еді. Мәйітті преторилықтар көтеріп жүрді. Олар марқұмды барынша мадақтады, қолын, кеудесіндегі қан сорғалаған жарасын сүюмен болды. Тіпті бірнеше солдат өздерін өздері өлтіріп, Отонның жолына құрбан етті...

...Отон үшін болған шайқастарда қаза тапқандардың қалдырған өсиеттері орындалып жатты, ал ондай өсиет қалдырмағандар жөнінде мұрагерлік туралы заң қолданылды. Жалпы алғанда, Вителлий өзінің қомағайлығын тыя білгенде оның ашқарақ ашкөздігінен келетін қауіп-қатер бола да қоймас еді. Ал ол тамақ жеуге келгенде барып тұрған жексұрын тойымсыз мешкейлігімен ерекшеленетін. Римнен және Италиядан оның тәбеті тартады-ау деген алуан түрлі тағамдар тиелген арбалардың сықыры екі теңізден келетін жолдың бойынан тынымсыз естілумен болатын. Қалада ас та төк тойлар өткізіліп жатты, магистраттар кедейленіп, бірте-бірте жұтай берді, азық-түлік қорлары сарқыла бастады. Солдаттар еңбек етуді, жауынгерлік міндет атаулыны ұмытты, барған сайын азғындық жолына көбірек түсетін болды, өздерінің көсемдерін жек көруге бой алдыра бастады. Вителлий Римге арнайы жарлық жіберіп, Цезарь деген атақты жойды, біраз уақытқа дейін Август деген атаққа та тыйым салды. Бірақ, соған қарамастан, өзі бүкіл билікті түгел сақтап қалды. Жұлдызға қарап, бал ашатын көріпкел атаулының бәрін Италиядан қуып шықты. Римнің салт атты әскерлерінің гладиаторлардың жекпе-жек шайқасына катысып, масқара болуына да барынша қатаң тыйым салынды. Бұрынғы принцепстер оларды гладиаторлар шайқасына ақшаға қызықтырып, ал көбінесе күшпен зорлап қатыстыратын.

Вителлийге мемлекетті қалай басқару керектігі жөнінде ақыл айтушылар көбейіп кетті, сөйтіп оның сеніміне кіріп алуға тырысты. Көп ұзамай императордың өз бауыры да осындай жолға түсті. Қыруар көп кеңесшілердің айтқанына құлақ аса берген принцепс бірте-бірте ешкімді менсінбейтін шадыр мінезді әрі барып тұрған тойымсыз қанішердің өзіне айнала бастады...

Бұл екі арада Веспасиан терең ойға шомып, өзінің соғысқа қаншалықты әзір екенін, өз армиясының күші қаншалықты екенін шамалап көрді, сондай-ақ Иудеяда және басқа да шығыс провинцияларында қандай әскерлердің көмегінен үміт етуге болатынын бағамдай бастады. Ол Вителлийге бірінші болып ант етті және оған Құдайдың қолдау көрсетуін тіледі. Солдаттар оның өзін үнсіз тұрып, мұқият тыңдады.

...Тап солай болып шықты: бүкіл армия Вителлийден келген солдаттардың ардан безген ұятсыздығына, қаһарлы қатыгездігіне, дөрекі сөздеріне, өздерінен өзгенің бәрін төмен санап, мазақ ететін қылықтарына төзгісі келмей, ашу-ызаға булықты. Бірақ азамат соғысы сияқты қатерлі іске тәуекел ету оңай емес еді. Веспесиан біресе жылт-жылт еткен үміт елесіне бір ерсе, біресе кез бола кетуі мүмкін алуан түрлі кедергілерді ойлаумен басын қатырды. Екі ұлы бірдей кемеліне келе ер жетті, өзінің жасы алпыстан асып барады. Міне, мұндай жағдайда бәрін де былай қоя салып, әлде бір күмәнді кездейсоқтыққа, әскери әрекеттің сағым сәттілігіне ерік беруге тура келетін күннің шынымен-ақ келіп жеткені ме? Қатардағы жай азамат ойына алған мақсатына жету үшін немесе ондай ойынан бас тартуы үшін не істеймін десе де ерікті — тағдырдың жазғанынан аз аламын десе де, көп аламын десе де өзі біледі. Ал императорлық билік үшін күреске шыққан адамда ондай таңдау жоқ, оның бір-ақ жолы бар — не шырқау шыңға көтерілу, не түпсіз терең құздағы құрдымға құлау.

...Веспасианның достары мен айнала төңірегіндегі жақындары оны уайымға толы екіұшты ойларынан арылтуға тырысты. Муциан көтеріліс жасаудың қажеттігіне өзінің жансыз жандары арқылы бұрын да бір емес, бірнеше рет көзін жеткізген болатын. Енді ол ақырында Веспасианның тікелей өзімен кездесіп, оған былай деді: «Ұлы істі жүзеге асыруға жүрегі дауалаған әркім ол істің мемлекет үшін қаншалықты пайдалы болатынын, оның жеке өзін қаншалықты даңққа бөлей алатынын, ол істі қалай неғұрлым тез орындауға болатынын, мұның өзі аса ауыр қиындықтарға душар етпес пе екен деген мәселелер төңірегінде алдын ала ойлануы керек. Сондай-ақ өзіңді ондай іске итермелеуші адамның сенімен барлық қиыншылық пен қауіп-қатерді бірге бөлісуге әзір екендігіне көз жеткізуің тиіс, ал істің сәті түсіп, жеңіспен аяқтала қалған жағдайда ең зор құрметке кім ие болатынын да күні бұрын байқап білуі керек. Мен сені, Веспасиан, императорлық билікті қолына алуға шақырамын. Ондай билікті сенің қолыңа құдайлардың өздері бергелі тұр. Сен мемлекетті аман сақтап қала аласың және керемет күшті даңққа бөленесің. Мен мұны саған жағымпаздықпен айтып тұр деп ойлап қалма, Вителлийден соң император болу құрметке бөленгеннен гөрі қорлыққа шыдау болып табылады. Біз Құдайдың сүйген құлы данышпан Августқа қарсы көтерілгелі отырған жоқпыз, күмәнді қарт Тиберийге де қарсы көтерілмейміз, тіпті Гайға да, Клавдийге де немесе Неронға да қарсы емеспіз — бұлардың бәрі де өкімет билігін қолдарында ұзақ уақыт бойы және мықтап ұстаған әулеттің өкілдері болатын. Сен Гальбаның алдында да бас идің. Бірақ мемлекеттің қор болып, құрдымға құлап бара жатқанын көріп-біле отырып, бұдан былай да әрекет жасамау — нағыз қорқақтық пен масқаралық. Ондай қорлыққа төзіп, бас ұра бағыну арқылы өз қауіпсіздігіңді қамтамасыз етуді артық санайтын болсаң, онда сені ар-намысынан жұрдай болған сужүректің тап өзі екен деп санайды халық. Тап қазір императорлық өкімет билігін атаққұмарлыққа бола тартып алмақ деп ешкім де ойламайды. Ол билік — бұдан былай сенің аман қалуыңның бірден-бір кепілді жолы... Вителлий императордың тағына ақшаның күшімен де, сіңірген жауынгерлік еңбегімен де отырған жоқ, солдаттардың Гальбаға қарсы өрши түскен өшпенділігінің арқасында ғана отырды. Ол бір нәрсені жақсы білді: армия кімнің жағында болса, сол адам принцепс бола алады. Қазір легиондардың санын қысқартып жатыр, преторциялық когорталарды (ежелгі Римдегі жаяу әскерлер отряды) қарусыздандыру үстінде. Мұның бәрі де армияның ашу-ызасын тудырып, зығырданын қайнатуда, олардың тарапынан азамат соғысының басталып кету қатері күн сайын төне түсуде. Өзің ойлап қарашы, кешегі Отон өз қарсыласының әскери өнерінің артықтығынан немесе олардың әскери күшінің көптігінен қаза тапқан жоқ, оның түбіне жеткен нәрсе — өз билігімнен айырылып қалдым деп тым ерте қорытынды жасаған ұйғарымы. Ал қазір Вителлийдің империяны қалай жөн-жосықсыз ағаттықпен басқарып отырғанын көрген жұрт Отонды мемлекеттің ұлы басшысы ретінде еске алып, қайғырады, оған деген аянышын білдіреді. Егер Вителлийдің солдаттарында күш те, жауынгерлік жалын қызуы да жеткілікті еді дейтін болсақ, олар оның бәрінен де өз принцепсінің қылығына еліктеп, трактирлер мен той-думан кезінде рәсуа етіп, айырылып қалды. Ал сенің Иудеяда, Сирияда және Египетте мұрты бұзылмаған, жорықтарда шаршап-шалдықпаған, әртүрлі бүліншілікке араласпаған тоғыз дивизияң бар. Олардағы солдаттар әбден шыныққан, жатжерлік жауларды бағындыруға жаттыққан, теңіз флоттарының, атты әскерлер мен жаяу әскерлер тобының жауынгерлік күш-қуаты жетілген, жергілікті патшалар өзіңе әбден берілген, ал сенің өзің озық тәжірибелі қолбасшысың, саған тең келер бәсекелес ешкім жоқ.

Бас қосудың қай жерде және қашан болатынын әлі ешкім білмей тұрғанда, әлі кімнің бірінші шығып сөз бастары белгісіз кезде — мұның өзі қашанда ең қиын жұмыс — адамдар не әлдебір нәрсеге үміт артады, не қорқынышқа бой алдырады немесе бәрін де алдын ала болжап білуден, не әлдебір белгісіз оқиғаның себебі тиетінінен үміттенеді. Қашаннан қалыптасқан тәртіп бойынша, бірнеше солдат Веспасианның шатыры жанына жиналып, оны арнайы жіберілген өкіл ретінде қабылдау орнына заңды император ретінде құттықтап қарсы алды. Сол сол-ақ екен, өзге солдаттар да жүгіре жетісіп, Веспасианға Цезарь, Август сияқты, басқа да жоғары атақтарды беруге асықты. Өйткені мұның өзі принцепске лайық нәрсе еді. Қорқыныштың ізі де қалмады, солдаттар жұлдызының оңынан туатынына кәміл сенді. Веспасианның өзі әрі жаңа, әрі әдеттегіден тыс мұндай жағдайда ешқандай да тәкаппарлық пен дандайсу танытпай-ақ, бірқалыпты қалпында қала берді. Кімде-кім күш-қуаттың биік шыңына тез көтерілсе, алғашқы минөттердің өзінде-ақ оның көзін шел баса бастайды. Бірақ, Веспасиан олай етпеді, ол өзін-өзі дұрыс ұстай білді де әскерлерге солдаттарша қарапайым әрі қатал бірнеше сөз арнады...

Веспасиан соғысқа әзірлене бастады. Армия қатарына жаңадан шақырылғандарды да, байырғы ардагерлерді де шоғырландырды. Ең бай қалаларда қару-жарақ жасайтын шеберханалар ашу тапсырылды, Антиохияда алтын және күміс ақшалар шығару қолға алынды. Мұның бәрін де ерекше сенімге ие болған адамдар шұғыл түрде жүзеге асырды: Веспасианның өзі барлық жерді ашықтан-ашық емін-еркін аралап, жұрттың бәрін де жігерлендірумен жүрді, адал және іскер адамдарды мақтап, мадақтады, асып-сасып, абыржыған адамдарға өзі үлгі көрсетіп, мықты болуға шақырды, жаза қолдануға сирек баратын болды, өз достары саналатын біреудің жақсы қасиетін кемітпеуге, жаман қылығын асыра көрсетпеуге тырысты. Ол префектілер мен прокураторлар қызметін таратып беруде және Сенаттың жаңа мүшелерін тағайындауда көбінесе атақты адамдарды таңдай білді, ал олар көп ұзамай-ақ мемлекетте жоғары орындарды иеленіп шыға келді. Алайда, өздерінің лайықты еместігіне қарамай, кездейсоқ бақытқа бөленгендер де болды. Ал солдаттарға ақшалай сыйлық жасауға келетін болсақ, Муциан алғашқы бас қосудың өзінде-ақ бұл ретте барынша ұстамдылық танытатынын алдын ала ескерткен еді, ал Веспасиан болса, азамат соғысына белсене қатысқан әскерлерге өзгелердің бейбіт күндегі кызметі үшін төлейтін жалақысынан артық ақша беруге уәде етті. Ол солдаттарға мән-мағынасыз жомарттық жасауға мейлінше қарсы болды. Оның армиясының өзгелердің армиясынан әрқашан жақсы болуының себебі де осында еді. Парфиялықтарға және Арменияға легаттар (елшілер тобы) жіберудің, сондай-ақ легиондар азамат соғысына кеткеннен кейін адамдарды қорғанышсыз қалдырмауға тырысудың шараларын қабылдады...

Бұл екі арада Вителлий Цецина кетіп қалғаннан кейін бірнеше күннен соң Фабий Валентті де Римнен айдап шығып, соғысқа аттандырып салды. Сөйтіп өзіне жабылған барлық бәле-жалаларды біржола ұмытып, барынша сән-салтанатты жағдайда көңіл көтеріп, мәз-мейрам өмір сүруге тырысты. Ол тіпті қару-жарақ қорын жасауды да, болашақ шайқастар үшін қажет болды-ау деп, армияны шынықтыруды да ойлаған жоқ, солдаттарға арнап сөз сөйлеуді де ұмытты, халыққа көрініп тұрудан да қалды. Бейне бір мән-мағынасыз, санасыз тіршілік ететін жануарлар сияқты өз бау-бақшасының саясында жатып алып, кекірігі азғанша ас ішуден есін жия алмай, өзінің өткен күндері туралы да, қазіргі күндері туралы да, алдағы күндері туралы да ойлануға дәрменсіз болды...

Арада біраз уақыт өткеннен кейін Вителлий Сенатта алдын ала мұқият әзірленген лепірме сөз сөйледі, сенаторлар тұс-тұстан жапатармағай жарыса жағымпаздық танытқан лебіздерін білдірді. Бәрі де, соның ішінде бірінші болып Луций Вителлий болып, барлық пәлені Цецинанын басына төндіріп, дүрсе қоя берді. Содан соң басқалары да солай етісті. Олар өздерінің ашу-ызасын білдіруге тырысып бақты, республикаға сатқындық жасаған консулды, өз императорына опасыздық жасаған әскери қолбасшыны масқаралап айыптады, өзін байлыққа белшесінен батырып, құрметке бөлендірген досын алдап кеткен алаяқты қарғап-сіледі. Әркім Вителлийге жасалған қиянат үшін қапалық танытуға күш салғанымен өз қара бастарының қамын ойлауды жандарын сала көздеді. Веспасиан туралы ешкім тіс жарып айтпады, солдаттардың әлде бір алдауға түсіп, адасқаны туралы сөз қозғалғанымен, өздері жақсы біле тұрса да, ешкімнің аты аталмады, біле тұрса да олардың атын атаудан барынша қашқақтады.

...Юпитерден жеңілген Сатрун өз патшалығын тастап қашқан сонау бір көне заманда иудейлер (жөйттер) Крит аралынан қашып шығып, Ливияның қиыр шет аймақтарына барып орналасыпты-мыс деген аңыз бар. Мұның дәлелі ретінде Крит аралында атақты Ида тауының бар екені, оның төңірегіндегі тұрған халықтың «идалықтар» деп аталғаны, ал келе-келе бұл атауды тағы халықтар «иудейлер» (жөйттер) деп өзгертіп жібергені айтылады. Енді біреулер бір заманда Египет жерінде (Мысыр елінде) деп өзгертіп жібергенін айтады. Иудейлер дегеніміз Изид патшалық құрып тұрған кезде Иеросолим мен Иуданың басшылығымен Египеттен ауып, оған таяу жерлерге қоныстанғанын айтады. Көптеген адамдар иудейлерді эфиоптардың ұрпақтары, олар Кефей патшаның тұсындағы алауыздық айтыс-тартыстар мен соғыстардың салдарынан атамекендерін тастап кеткендер деп біледі. Енді біреулердің ойынша, иудейлер ассириялықтардан тарайды, олар жер жеткіліксіз болғандықтан әуелі Египеттің бір бөлігін басып алған, одан әрі жылжи түсіп, Сирияға таяу жерлерді және эбрейлер өлкесінің жерін өңдеп, өз қалаларын сала бастаған. Тағы біреулер иудейлердің шыққан тегін асыра мақтап, оларды атақты Гомер жырлаған солимдердің ұрпақтары деп санайды. Олар өз тайпаларының атымен Иеросолим қаласының негізін қалапты-мыс.

Жазба дерек қалдырушылардың басым көпшілігі бір тоқтамға келіседі: бір заманда Египетте адамның денесін аузы қабыршақтанатын жара басып кететін жұқпалы ауру кеңінен тарапты-мыс. Сонда Бокхорис патша көріпкел абыз Аммоннан бұл дерттен құтылудың жолын сұрапты-мыс және одан: «Елді Құдайдың қаһарына ұшырап, өздеріне өздері ауру тілеп алған адамдардан тазарту керек» деген жауап алыпты-мыс. Сөйтіп, ондай ауруы бар адамдарды барлық жердей мұқият іздеп тауып, бір шеттегі шөл далаға айдап салыпты-мыс. Өмірден үміт үзе торыққан олар әбден қалжырап, қозғала алмайтын халге душар болыпты-мыс. Сонда қуғындалушылардың Моисей (Мұса. — ред.) атты біреуі «Енді көп құдайлардан да, адамдардан да көмек сұрау — бос әурешілік» депті-міс. «Олар бізден біржола безген. Ендігі жерде өздеріңе ғана сеніңдер, аспандағы бір Құдайдан ғана үміт күтіңдер. Қазіргі ауыр азаптан сонда ғана құтыласыңдар» депті-міс. Оның айтқанымен келіскендер жол таба алмай, бастарының ауған жақтарына қарай ілби басып кете барыпты. Алайда көп ұзамай-ақ, шөлден қиналып, ілгері жүре алмай, құлай бастапты. Ажалымыздың жеткен жері осы екен ғой деп түңіліпті. Осы кезде олар қалың ағаштың көлеңкелі саясындағы биік жартастың басына бір топ құланның көтерілгенін көріп қалады. Аңғарымпаз Моисейге қай жерде қалың өсімдік болса, сол жерден су табылуы тиіс деген ой сап ете түседі. Құландардың соңынан барса, онда шынында да атқылап жатқан мөлдір бұлақ бар екен. Қиналып әрең келе жатқан бейшаралар су ішіп, жандарын шақырады. Олар алты күн бойы тоқтаусыз жүрген еді. Енді, міне, жетінші күн дегенде әлде бір саялы жерге жетіп, жан сақтайды. Ондағы жер жыртып, егіншілікпен айналысатын адамдарды қуып шығып, жерін тартып алады, қала салып, шіркеу тұрғызады.

Өзін иудейлердің есінде мәңгілік қалдыру үшін Моисей оларға жаңа дін жасап берді. Ол дін басы жұмыр пенделер ұстанатын барлық өзге дін атаулыға жау дін болып шықты. Иудейлер біз үшін қасиетті нәрселердің бәрін де Құдайға қарсы деп, ал керісінше, біздіңше адамгершілік мінез-құлыққа жат, қылмысты деп саналатындықтан тыйым салғанның бәрін де рұқсат етілетін нәрсе деп санайды. Өздерінің қасиетті саналатын ғибадатханаларында жабайы жануарлардың бейнесіне табынады, өйткені бір кезде өздерін шөлдеп өлуден аман алып қалған, азаптан құтқарған жануарларды қасиет тұтады. Сөйте тұра Аммон құдайды бейне бір қасақана қорлағандай етіп, құрбандыққа қой шалады, египеттіктердің құрмет тұтатын Құдайын қорлау үшін өгізді қинап өлтіреді. Олар шошқаның етін жемейді, өйткені ол мақұлық иудейлер бір кезде азап шеккен жұқпалы ауруды таратуға бейім тұрады деп санайды. Ежелгі бір заманда бастарынан кешірген ауыр ашаршылықты осы уақытқа дейін естерінде сақтап, жиі-жиі ораза ұстап, аш жүреді, ал қамырды ашытқысыз илейтін әдеті — бір кезде ұрлықы масақтың дәнімен қоректенгендерін естеріне түсіру арқылы қалыптасқан дәстүр. Иудейлер аптаның жетінші күні дем алғанды ұнатады, өйткені бір кезде алты күн бойы бастарынан кешкен ауыр азаптан жетінші күн дегенде әзер арылған болатынбыз деседі.

Біз баяндаған барлық әдет-ғүрыптар, өздерінің қалыптасу себептері қандай екеніне қарамай, тамырын тарихтың тым терең түкпірлерінен тартады. Иудейлер әдетте өздерінікінен өзге толып жатқан нағыз оңбаған, жексұрын қылықтарды қарғыс атуға лайық деп санайды. Ең сорлы деген кембағал иудейдің өзі, ата-бабаларының дінін елеусіз қалдырмай, тиісті алым-салығын мұқият төлеп тұрады, ақшалай көмегін де аямайды. Бұл халықтың күшті болуының сыры, міне, осында жатыр. Ол күш-қуаттың арта түсуінің тағы бір себебі бар — олар, иудейлер, бір-біріне барынша ықыласпен көмектеседі. Ал, оның есесіне, өздерінен басқалардың бәрін де өлердей өшпенділікпен жек көреді, өзге ешкіммен де тамағын бөліспейді, төсегін бермейді, шектен шыққан азғындыққа шын беріле құмар бола тұрса да бөтен әйелдерге жоламауға тырысады, ал өз әйелдеріне айтуға ауыз бармайтын масқара қылықтар жасаудан тартынбайды. Олар өздерін өзгелерден айырып тану үшін нәрестені сүндетке отырғызу әдетін енгізген болатын. Бұл заңдардың бәрін де, олардың қатарына өз еркімен өткендер де түгел орындауы тиіс. Ал иудейлер қатарына қабылданды деп саналу үшін олар өздерінің құдайларын біржолата ұмытуы, өзінің отанынан, ата-анасынан, балалары мен бауырларынан мүлдем безіп, бас тартуы керек. Осының бәрімен қатар иудейлер өз халқының санын көбейтуге барынша құштар қамқорлық танытады, әкесі қаза болғаннан кейін туылған жетім баланы өлтіру ең ауыр қылмыс саналады. Соғыс даласында шайқасып өлгендердің немесе өлім жазасына кесілгендердің жандары мәңгі тірі деп есептеледі. Сондықтан да иудейлер балаларды барынша жақсы көреді, ал өлімді сұмдық жек көреді. Олар өлген адамның мәйітін өртемейді, египеттіктер сияқты жер қойнына көмеді, сондай-ақ египеттіктер сияқты тозақ отынан өлердей қорқып, уайым жеумен болады. Иудейлердің аспан денелері туралы түсінігі египеттіктердің түсінігімен салыстырғанда мүлде басқаша. Египетте Құдайға деген құрмет түрлі жан-жануарлар мен әдейі қолдан орнатылған мүсіндер арқылы көрсетіледі, ал иудейлер ақыл-ой арқылы түсініп білуге болатын бір ғана Құдайдың бар екеніне сенеді. Ол — ең жоғары тұрған мәңгі жасайтын Құдай. Оған өтпелілік тән емес. Оның бейнесін жасау тіпті де мүмкін бола алмайды. Сондықтан да иудейлер құдайларды не болса содан адамдардың келбетіне немесе соған ұқсас бір түрде қолдан жасап бейнелеушілерді нағыз ақымақтар деп санайды. Сол себепті олардың қалаларында, әсіресе ғибадатханаларында өздері табынатын ешқандай да пұт жоқ, олар патшаларға жағыну, цезарьлардың даңқын арттыру үшін олардың мүсіндерін орнату дегенді қолданбайды. Олардың абыздары атам заманнан бері сырнай мен тимпандардың сүйемелдеуімен хор айтады, өздерін құлмақтан жасалатын гүл тізбегімен безендіріп, әшекейлендіреді. Кейін олардың ғибадатханаларынан өсімдіктің алтын сабақтарының табылуы да содан.

Иудейлердің елі шығысында Арабия шекарасына дейін, оңтүстігінде — Египетке дейін, батысында — финикиялықтардың мекені мен теңізге дейін созылады, ал солтүстік жағын — кеңінен көсіліп Сирия алып жатыр. Ондағы адамдардың денесі тығыршықтай тығыз, еңбекке төзімді келеді. Жаңбыр сирек жауады, жерінің құнарлы топырағында бізде өсетін нәрсенің бәрі бар, оның үстіне, онда пальма мен бальзам ағаштары жақсы өседі. Пальмалар биік әрі әдемі келеді, ал бальзам ағаштары көріксіз, көзге қораш көрінеді. Оның әлде бір бұтағы ісініп, толысқан кезінде өткір темір қарумен тілуге болмайды, өйткені оның нәр жүретін тарамыс тамырлары қорқыныштан тас болып қатып қалады. Сондықтан да ондай бұтақты ұшы өткір тастың жүзімен немесе шынының сынығымен тіліп, жарады. Сонда одан қоймалжың сұйық тамшылап ағады, дәрігерлер онымен ауру адамдарды емдейді. Ең биік тауы — Ливан. Адам таң қаларлықтай керемет сұлу, оның төбесін аспан айналып, жерге түсерлік, ми қайнататын ыстықтың өзінде аппақ қалың қар басады да жатады. Иордан өзені сол қалың қардан бастау алады. Иордан өзені теңізге құймайды, бір көл арқылы екінші көлге, екінші көл арқылы үшінші көлге ағып өтіп, ағысын біржола тоқтатады. Иордан өзені келіп құятын ақырғы көл орасан зор, тіпті теңіз сияқты, суының дәмі теңіз суының дәмінен әлдеқайда нашар. Ол көлден көтерілетін ауыр бу жағалауда тұратын халыққа оба ауруын таратады. Көл айдынын жел толқыта алмайды, онда балық та жоқ, оған суда жүзетін құс атаулы да жоламайды. Көлдің суы ақпайды, бір орында тұрады да қояды, беті бейне бір қатты қабыршақпен қапталып қойған сияқты кез-келген затты көтеріп тұра алады, бұл көлде тәжірибелі жүзгіштерді былай қойғанда, жүзуді енді-енді үйреніп жүргендер де суға батып кетудің не екенін білмейді...

Иудея жерінің басым бөлігін деревнялар алып жатыр. Рас, онда қалалар да бар. Тайпаның танымал астанасы — Иеросолима. Онда бір кезде орасан зор байлық жиналған ғибадатхана болатын. Алғашқы сыртқы қорған дуалынан кейін бірден қала басталып кетеді, одан әрі орталық сарай түр, ең терең түкпіріндегі бекініс қоршаудың ортасында ғибадатхана бар. Ғибадатхананың есігіне жақындауға тек иудейлердің өздеріне ғана рұқсат етіледі. Ал ішіне кіруге абыздар ғана құқықты. Бір кезде Шығысты ассириялықтар билеп-төстеп тұрғанда оларға бағынышты халықтардың ең аянышты ауыр халде өмір сүргені осы иудейлер болатын...

Тит, біз жоғарыда айтып өткеніміздей, Иеросолиманың жанына өз лагерін орнатып, қала тұрғындарының үрейін ұшыра қорқыту үшін легиондарын қабат-қабатымен сапқа тұрғызды. Сонда иудейлер сыртқы қорған дауылының түбінде тұрып, былай деп пайымдады: егер жеңістің өз жағымызда болатыны байқала бастаса, ілгері қарай батыл жылжимыз, ал жеңіле бастасақ, қалаға қашып тығыламыз десті... Римдіктер Иеросолиманы бірден тікелей шабуылмен басып алуға бел буды: өйткені қоршаудағы қала тұрғындарының арып-аршып әлсіреуін күтуді өздеріне намыс көрді. Ал солдаттар тәуекелге бел байлап, қауіп-қатерге қарамай, шабуылға шыққанға құштар болды: олардың біразын жауынгерлік ерлік таныту керектігі жігерлендіре түссе, көпшілігі ашкөз ашқарақтыққа бой алдырып, дүниеге қызықты, қатыгездік танытты. Титтің көз алдына Рим елестеп кетті, әлде бір рахат сезіміне бәленді, сән-салтанатты байлыққа қызықты. Мұндайда оған Иеросолима дауылының түбінде әрекетсіз тұра беру уақытты мән-мағынасыз босқа өткізу болып көрінді...

...Осы жердің өзінде атқылап ағып жатқан бұлақ бар еді, тау ішінен терең үңгір қазылды, онда бассейндер жасалды, жаңбыр суы сақталатын цистерналар орнатылды. Иеросолиманың негізін қалаушылар сол кездің өзінде-ақ иудейлердің өздерін айнала қоршаған халықтардан айырмашылығы әлі талай соғыстарға душар ететінін қаланың іргетасын қалауға кірісердің өзінде-ақ күні бұрын көріп біліп, түсініп қойған болатын. Сөйтіп, қаланы кез-келген шабуылға төтеп бере алатын, ұзақ қоршауға да шыдай алатын, барынша берік етіп салу үшін қолдан келгеннің бәрін де істеген еді. Алайда Помпей келіп, қаланы оп-оңай басып алған кезде иудейлердің үрейі ұшып кетті. Содан кейін бекіністі қалай күшейту керектігінің талай тәсілін үйреніп үлгерді. Клавдий билік жүргізіп тұрған кезде олар жалпыға тән ашкөз ашқарақтықты пайдаланып, дүние-мүлікті аямай жұмсап, өте берік қорғаныс құрылыстарын салу құқығына ие болды, яғни ол құқықты ақшаға сатып алды, жан-жағының бәрінде бейбіт өмір орнағанына қарамай, бейне бір жаңа соғысқа әзірленіп жатқандай-ақ қаланы қалың да биік дуалдармен қоршауға жанталаса кірісті. Енді римдіктер қала маңындағы елді мекендерді басып ала бастады, қара халық Иеросолимге қарай ағылумен болды. Барып тұрған белгілі бүлікшілер қалаға қашып барып, ондағы алауыздық бұрынғысынан да күшейе түсті...

Қала үстіндегі аспаннан әртүрлі нышандар белгі берді. Қайдағы бір жоқ нәрсеге құлай сенетін өте ырымшыл, ал дін дегеннен еш хабары жоқ бұл халық ешқандай құрбандық шалудың, адал болуға ант етудің арқасында қырсықтан қалай құтылудың не екенін де білмейтін. Аспанда бір-біріне өліспей беріспейтін кескілескен шайқас жүріп жатқандай болды, қып-қызыл от-жалынға малынған семсерлердің жарқ-жұрқ еткені айқын көрінді, қалың қара бұлттың арасынан атыла от ойнап, ғибадатхананы қоршап алды. Осы кезде ғибадатхананың есігі айқара ашылып қоя берді. Адам сенгісіз әлдебір зор дауыс «Құдайлар безіп барады!» деп хабарлады. Шынында ұзап бара жатқан аяқтардың сыбысы естілгендей болды. Алайда бұл нышаннан қорыққан жандар аз еді, адамдардың көпшілігі ежелгі ерте замандағы абыздардың Қасиетті кітаптағы жазып кеткен көрегендігі енді айна-қатесіз екен деп сенді. Ал ол кітаптарда түптің түбінде бүкіл биліктің Шығыстың қолына тиетіндігі, ал иудейлердің арасынан дүниенің төрт бұрышына бірдей билік жүргізетін әлдебір адамдардың шығуы бейне бір тап осы кезге сәйкес келеді-міс деушілер де табылды...





ИОСИФ ФЛАВИЙ

Патша тұқымынан шыққан иудейлік Иосиф Флавий 37-жылы Иерусалимде туған. Қашан қайтыс болғаны жөнінде нақты дерек жоқ.

Ол ең жоғары жетілген еврей білімін алған және бұл салада тым тәуір жетістіктерге ие болған. Өзі былай деп жазады: «Оқып жүрген кезімде мен ғажайып зеректігім мен алғыр ойлылығымның арқасында ерекше көзге түстім және білімнің неғұрлым биік сатысына көтерілдім. 14 жасымда мені оқып білуге құштарлығым үшін жұрттың бәрі де мақтады, тіпті бірінші дәрежелі дін қызметкері мен қала басшыларының өздері де заңға қатысты неғұрлым дәлме-дәл деректер алу үшін маған келіп тұруға әдеттеніп алды».

Иосиф 16 жасқа толғанда иудаизмнің барлық түрін тәжірибе жүзінде танып білу үшін оның үш сектасымен де (фрасиейлер, саддукейлер, есселейлер) жеткілікті зерттеді. «Қажымай-талмай жұмыс істеудің арқасында, деп атап көрсетті ол, мен оның үш түрін де басымнан кешірдім». Мұны қанағат тұтпаған Иосиф өзін күнәден тазартып, пәк болу үшін үш жыл өмірін шөл далада өткізеді. Өйткені солай ету арқылы Кумран қоғамына мүше бола алатын еді. Ал ол қоғамда сол заманның көрнекті адамдары көп болатын. 64-жылы 26 жастағы Иосиф Рим өкімет орындары қамауға алған бірнеше еврейлердің қызметкерлерін босатып алу мақсатымен Римге барған елшіліктің құрамына енгізіледі. Осы жолы ол қаланың неғұрлым көрнекті деген қайраткерлерімен тең дәрежеге танылады. Иосиф Рим империясына барынша күшті назар аударады, соның нәтижесінде Иудея тағдырының Рим тағдырымен бөлінбестей біртұтас тығыз байланысты екеніне көз жеткізеді. Римге барған елшілігі кезінде ол зор табысқа ие болды, оның үстіне, Иосиф Иерусалимге император әйел Поппеяның оған ойда жоқ жерде табыс еткен мол сыйлығын ала келді.

Ол 66- 73 жылдарда Римге қарсы жасалған үлкен көтеріліске, өзі онша ықыласты болмаса да, оның жетекшілерінің бірі ретінде қатысады. Галилеяде оңбай жеңіліп қалған және римдіктерге тұтқынға берілген ол көтерілістің қалай аяқталғанын, Иерусалимнің қалай күйрегенін және Рим лагеріндегі ғибадатхананың қалай өртелгенін мұқият бақылаумен болды. Иосиф көтерілістің себебін былай деп түсіндіреді: «...еврейлер мен римдіктердің арасында қайдағы бір қабілетсіз нашар губернаторлардың кесірінен пайда болған келіспеушілік сызаттың ұлғайып кетуіне еврейлердің өз арасында қара бастарының қамы үшін жандарын сала пайдакүнемдік әдеттерге баратын қылмысты әрі парықсыз элементтер себепші болды».

Римнің әскери қолбасшысы Веспасианды өз легиондары император етіп жариялайтынын күні бұрын көріпкелдікпен болжап айтқан Иосиф кейін оның тікелей қамқорлығына бөленеді, бас бостандығы бар азат еврей ретінде Римге жіберіледі, онда императордың бұрынғы үйіне орналастырылады. Веспасиан Иосифке Иудеядан екі учаскені сыйға тартады, сөйтіп оның соғыс кезінде шеккен зиянының есесін қайтаруына мүмкіндік жасайды. Сонымен Иосиф қалған өмірін, яғни бүкіл өмірінің төрттен бірін Римде өткізеді. Қуғындағы еврей ол жерден өзіне саяси баспана тауып қана қойған жоқ, сонымен қатар оған Флавий деген атпен қоса Рим азаматтығы да берілді (Веспасианның жеке өзінің өкімі бойынша ол Веспасианның өзі шыққан император әулетінің атағына ие болды).

Иосифті Веспасианның інісі император Тит те өз қамқорлығына алды. 81-жылы император тағына отырған Домициан да Иосифті қорғаумен болды, тіпті оны Иудеядағы жер учаскелерін иемденгені үшін төлеп тұратын салықтан да босатты. Бірақ ол Иосифтің шығармашылық қызметіне ешқандай ықылас аударған жоқ. Иосифтің «Иудейлердің ежелгі заманы» деген еңбегіне кейініректе барып жоғары дәрежедегі білімге қатысы шамалы басқа бір қамқоршы табылды. Иосифтің өзінің дәрежесі де төмендеген еді.

Өз заманының аса білімді ғұламаларының бірі болған Иосиф бүкіл дүние жүзіне «Иудейлер соғысы» және «Иудейлердің ежелгі заманы» атты екі еңбектің авторы ретінде кеңінен мәлім.

«Иудейпердің ежелгі заманы» — сонау көне замандағы еврей халқының тарихы туралы бірден-бір дерлік түпнұсқа дерек (әрине «Көне өсиетпен» қатар). Иосифтің өзінің берген анықтамасы бойынша, мұның өзі еврейлердің толық тарихы болып табылады. Онда христиан дінінің қалай пайда болған тарихы, гректердің және римдіктердің тарихтары жөнінде аса құнды материал мол. Иосифтің баяндауы «Көне өсиет» пен «Жаңа өсиет» кітаптарының арасында қамтылмай қалған ақтаңдақ оқиғаларды оқып білуге мүмкіндік береді.

Бұл шығармада автордың ұстанатын бағыт-бағдары иудаизм және пұтқа табынушылық, әрине, Римнің пұтқа табынушы өкімет билігімен оның әкімдері арасында ынтымақтастық пен жарасымды үйлесімділіктің мүмкін екендігін дәлелдеу еді. Зерттеушілердің атап көрсетуіне қарағанда, бұл еңбектен ежелгі көне заман тарихының соншалықты шеберлікпен молынан қамтып жазылғанын, сондай-ақ еврейлердің ежелгі ескі дәстүрлерінің, заңдарының, діни әдет-ғұрыптарының гректердікімен салыстырғандағы жалпы артықшылықтары болғанын аңғару қиын емес. Алайда Иосиф ешқандай да шовинизмге ұрынбайды, ол еврейлердің тарихын Шығыстың өзге халықтарының тарихымен бір қатарға қоя білген.

ИОСИФ ФЛАВИЙ

ИУДЕЙЛЕРДІҢ ЕЖЕЛГІЗАМАНЫ

Автордың алғы сөзі

1. Мен тарихи шығармалар жазуға кіріскен бір емес, бірнеше адамды білемін. Оларды бұл іске итермелеген нәрсе әрқашан біреу-ақ болғанымен олардың көпшілігінің бір-бірімен ұқсастығы өте сирек кездеседі. Атап айтқанда, кейбіреулер ғылыми жұмысқа өзінің тамаша бейім стилін танытуды, сөйтіп қайткен күнде де өзін даңққа бөлеуді көздейді, ал енді біреулер ондай еңбекке, өзінің шама-шарқына қарамай, кім туралы жазып, баян етуге тырысса, сол адамдардың оң ниетін өзіне аудару мақсатымен құлшына кіріседі; сондай-ақ өзі араласып, көзімен көрген оқиғаларды қағаз бетіне түсіріп жазып қалдыруды қажет еткізер әлдебір ішкі сезімнің әсерімен жігерленетін тарихшылар да бар; ақырында, көптеген тарихшыға бұған дейін белгісіз, қалың оқиғалар ортасында қағаберіс қалып келген жәйттердің ұлылығы қызықтырып, оларды жарыққа шығару арқылы жалпыға бірдей пайдалы ету ниеті жігер берді. Осы атап көрсетілген себептердің соңғы екеуі мен үшін де шешуші шарт болып табылады. Атап айтқанда, мен, бір жағынан, біздің, яғни иудейлердің, римдіктермен болған соғысына тікелей катысушы ретінде өз көзіммен көрген қиын-қыстау оқиғаларды және олардың немен тынғанын жазып қалдыру қажеттігін сезіндім, оның үстіне сол оқиғаларды суреттеп жазуда ақиқат шындыққа қиянат жасап, бұрмалап көрсетушілердің де кездесуі түрткі болды25.

2. Екінші жағынан алғанда, мені алдыңызда жатқан бұл шығарманы жазуға құлшындырған нәрсе бұл еңбектің мазмұны гректердің тарапынан олардың өздеріне деген ынталы қызығушылығын тудырар деп те үміттендім. Өйткені бұл жерде біздің бәріміздің ежелгі заманымыз бен мемлекеттік құрылысымыздың еврейлердің шығармаларынан сыни көзқарас тұрғысынан алынған көріністерін көз алдымызға елестетуге тура келеді. Мен бұған дейін де (иудейлердің) соғысын26 суреттеп жазған кезімде, иудейлердің шыққан тегі жағынан кімдер екенін, олардың өз бастарынан қандай қиын-қыстау күндерді өткізгенін, оларды заң шығарушы қай данышпанның тақуалық мінез-құлық пен адамгершілік ізгілікке баулып, тәрбиелегенін, олардың өз өмірлерінде ұзақ уақыт бойы қандай соғыстар жүргізгенін және өздері қаламаса да, римдіктермен болған ең соңғы соғысқа27 қалай килігіп қалғанын атап көрсетсем бе екен деген ойға келген болатынмын. Алайда, ондай қосымша жазу шығарманың көлемін тым көбейтіп, далитып жіберетін болғандықтан мен мұны өз алдына бөлек еңбек етіп жазуға, осы оқиғаға қатысты нәрселердің бәрін бастан-аяқ егжей-тегжейлі қамтып, мұқият баяндауға бел будым... Оның үстіне, тарихты жанындай жақсы көретін адамдар да табылып, менің бұл жұмысқа кірісіп кетуіме себепкер болды. Солардың қатарында бірінші орында Эпафродит28 тұрды... Ол көптеген ұлы оқиғаларға қатысып, көп нәрсені көзімен көрген адам еді... Сол кісінің ықпалымен мен іске қызу кірісіп кеттім... Бұл екі арада ата-бабаларымыз шын ықыласымен қалдырып кеткен қыруар мол деректерге тап болдым. Гректердің кейбіреулері біздің әдет-ғұрыптарымыз бен тарихымызды қызыға зерттеген болып шықты.

3. Бұл екі ортада, барлық патшалармен салыстырғанда ғылымға қатты қызығып, кітап қорын жасауға ынта қойған Птолемей екіншінің біздің (діни) заңдарымызды ерекше сүйіспеншілікпен оқып үйренгені белгілі болды және оған қатысты қаулылар мен мемлекеттік құрылысымыз туралы деректерді грек тіліне аудартқан еңбектерін де таптым. Сонымен қатар біреуге қайырымдылық жасауда ешкімнен кем түспейтін алғашқы тақуа діндар аталарымыздың бірі Элезар жоғарыда аты аталған патшаның ол (аудармаларды) емін-еркін пайдалануына тіпті де қарсы болған жоқ. Оның үстіне, ол, қалай дегенде де, әйтеуір бір пайдалы жақсы нәрсені құпия ұстауды ежелден бар дәстүріміз бойынша қатты айыптаған да болар еді... Сондай-ақ киелі кітаптарда да біздің (халқымыздың) бес мыңжылдық тарихын қамтитын кезеңдегі алуан түрлі ондаған мың деректер (заңдардан өзге) жазылыпты. Оларда ойда жоқта бола беретін қыруар оқиғалар туралы, соғыстың кездейсоқ жерден бұрқ ете қалатыны туралы, әскери қолбасшылардың көзсіз ерлігі мен мемлекеттік құрылыс саласында кездесе беретін әртүрлі өзгерістер туралы баяндалады екен. Қалай дегенде де, осы тарихпен егжей-тегжейлі танысқысы келген адамның одан өзінше қорытынды жасауына болады... төмендегі тарихи баяндауға мен өз жанымнан басы артық ешнәрсе де қоспауды және ешнәрсені де қалдырып қоймауды өзіме бұлжымас міндет етіп қойдым.

4. Міне, мұның бәрі де біздің заң шығарып, тура жол сілтеуші данышпанымыз Моисейдің29 арқасында мүмкін болғанын ескере отырып, менің ол кісі туралы әлдебір алғы сөз айта кетуіме тура келеді. Өйткені біздің болашақ оқырмандарымыздың бірқатары тақырыбына қарағанда заңдар мен тарихи іс-әрекеттер жөніндегі мәселеге арналған сияқты болып көрінетін бұл кітабымызда жаратылыстану деректері неге соншама егжей-тегжейлі толық баяндалған деп, таң қалулары әбден мүмкін. Бұл ретте мына жағдайды ескеру керек: Моисей өзінің тұрмыс салтын ретке келтіруді және өзгелердің басшылыққа алуы тиіс заңдарды ұсынуды мақсат ететін адам Жаратқан Иеміздің мәні неде екенін ең алдымен өзі дұрыс түсініп алуы керек, Оның іс-әрекетін әрқашан көз алдына елестетіп отыруы тиіс деп санады. Сөйтіп Оның аса ұлы үлгі-өнегесінен үйренуге, бұған оның толық мүмкіндігі бар болғандықтан, Оған, Құдайға, бір табан жақындай түсуге тырысуы қажет деп білді. Өйткені дүниеге тап осындай көзқарас әдетте заң жасап, жол сілтеушінің өзінде болмаса, онда оның да дұрыс түсінігі қалыптаспас еді. Ол оқырмандар ең алдымен мыналарды ұғынып, көз жеткізе илануы тиіс: Жаратқан Иеміз — барлық тіршілік иелерінің атасы және әміршісі; Ол бәрін көріп біліп тұрады; ол Өзіне құлшылық етушілерге рахат өмір сыйлайды; ал тура жолдан тайғандарды ауыр жазаға душар етеді. Міне, сондықтан да Моисей өзінің тумалас ағайындарына осы тұрғыдан тәрбие беруді көздеді. Бұл ретте ол, өзге барлық тарихшылар сияқты, өз шығармаларын адамдар үшін шартты маңызы бар заңдар мен заң қағидаларын баяндауға емес, оларда керісінше, өз оқырмандарының назарын Құдайдың құдіретіне және дүниенің жаратылысына аударады, оларды Жаратқан Иеміз жер бетіндегі жаратқан ең жақсы жанды тіршілік иесі адамдар екендігіне кәміл сендіреді...

БІРІНШІ КІТАП

Бірінші тарау

1. Құдай ең әуелі аспан мен жерді жаратты. Ал жер қалай болса солай ретсіз орналасып, тіршіліксіз, қаңырап бос тұрды, суға толы тұңғиықтың үсті қара түнек еді. Ал, Құдайдың рухы сол судың бетінде қалықтап ұшып жүрді. Сонда Құдай: «Жарық болсын!» деп әмір етті. Сөйтіп, жарық болды. Бүкіл материяны түгелдей жиынтығымен көрген Құдай жарықты қара түнектен бөліп, жарықты күн, ал қара түнекті түн деп атады. Күн шығып, жарықтың түсе бастауы таң деп, ал күн батып, жарықтың түсуі тоқтатылған кез кеш деп аталды. Бұл бірінші күн еді. Моисей мұны: бір күн деп атады. Мен бұл құбылыстың себебін түсіндіріп бере алатын болсам да, ондай құбылыстардың барлығын жеке шығармада түсіндіріп беруге уәде еткенімдей, жеке шығармамда баяндайтын болғандықтан оны кейінге қалдыра тұрамын. Содан кейін Құдай: «Суды ортасынан бөліп тұратын ауа кеңістігі болсын!» деді. Өйткені аспанды өз алдына бөлек әлдебір дербес нәрсе еткісі келіп, оны кристалл нәрсемен қоршады, жерді суландыру үшін өте қолайлы су мен ылғалды қоса жаратты. Үшінші күні Ол жерді жаратып, айнала төңірегін теңіздермен толтырды. Тап сол күні Ол жерден өсімдіктерді өндірді, оның тұқымын пайда етті. Төртінші күні аспанды Күннің, Айдың және басқа да жарық денелердің сәулесімен нұрландырды, олардың аспан әлеміндегі қозғалысы мен жүретін жолдарын белгіледі, сол арқылы уақыттың қалай өзгеретінін байқайтындай етті. Бесінші күні ол суда жүзетін хайуандар мен құстарды жаратты. Оларға әуелі теңіздің тереңдігінде, содан соң ауаның кеңістігінде өмір сүру тапсырылды, сондай-ақ олардың түр-түрін бір-бірімен тиісінше жыныстық қатынастар жасауы үшін өзара жақындастырды, ұрпақ таратып, көбейіп өсіп-өнуіне жағдай жасады. Алтыншы күні Ол төрт аяқты жануарларды, олардың да еркектері мен ұрғашыларын жаратты. Тап сол күні Ол адамды жаратты. Міне, сөйтіп, дейді Моисей, сол бір алты күн ішінде дүние өзінің бүкіл бөлшекті құрамымен толық пайда болды. Ал жетінші күні (Жаратқан Иеміз) ұйқыға кетіп, ауыр еңбектен кейін дем алды. Сондықтан да біз бұл күні еңбек етуден бойды аулақ саламыз, ол күнді sabbaton деп атаймыз. Бұл сөз еврей тілінде демалыс деген мағына береді.

2. Мұса (Моисей) жетінші күнді (суреттеп) болғаннан кейін адамның қалай жаратылғандығы туралы жаратылыс-тарих тақырыбына көшеді: Жаратушы Иеміз жерден бір уыс топырақ алып, оған рух пен жан беріп, адамды жаратты. Ол адамға Адам деген ат берілді. Бұл сөз еврей тілінде «қызыл» деген мағына береді. Өйткені адам қызыл топырақтың балшығынан жаратылған болатын... Содан соң Жаратқан Иеміз Адамға жан-жануарларды түр-түрімен алып келді, олардың еркектері мен ұрғашыларын көрсетті. Адам оларды сол күні қалай атаса, олардың бәрі де күні бүгінге дейін тап солай аталады. Ал Адамның өзімен бірге өмір сүретін әйел жынысты серігі жоқ екенін (ол кезде әйел әлі жаратылмаған еді), ал өзге жан-жануарлардың бәрінің де серігі бар екенін көрген ол бұл қалай деп таң қалар деген оймен Ол, Жаратқан Иеміз, Адам ұйықтап жатқанда оның бір қабырғасынан әйелді жаратады. Ұйқысынан оянған Адам өзінің алдында тұрған әйелді көріп, бұл мен үшін жаратылған екен ғой деп түсінеді. Еврей тілінде әйелді «essa» деп атайды. Ал әлгі әйелге Хауа (Ева) деген ат беріледі. Бүл сөз «бүкіл тіршіліктің анасы» дегенді білдіреді.

3. Одан әрі (Мұса) былай деп баяндайды: Жаратқан Иеміз шығыста бір керемет бақ жасады, оған алуан түрлі өсімдік түрлерін өсірді; солардың арасында бір ағаш мәңгілік өмір сыйлайтын ағаш, ал екінші бір ағаш жақсылық мен жамандықты, қайырымдылық пен зұлымдықты танытатын ағаш еді. Содан кейін Ол Адам мен оның әйелін әлгі баққа алып кірді және ондағы өсімдіктерді күтіп-баптауға әмір берді. Ол бақ бүкіл жер бетін айнала ағып өтіп, кейін одан әрі төрт тармақты салаға бөлініп кететін өзеннің суынан нәр алатын. Біріншісі Фисон (бұл ат көп, мол дегенді білдіреді) деп аталады, Үндістанға қарай ағып барады да теңізге құяды. Гректер оны Ганг деп атайды. Екінші және үшіншісі — Евфрат пен Тигр Қызыл теңізге барып құяды; Евфратты Фор (таралу немесе гүл дегенді білдіреді), Тигрді Тиглат (жіңішкеріп барып бітетін үшкір дегенді білдіреді) деп те атайды. Төртіншісі — Геон өзені (бізге шығыстан ағып келетін өзен дегенді білдіреді) Египетті (Мысыр елін) басып өтіп, Ақ теңізге (Жерорта теңізіне) құяды. Гректер оны Ніл деп атайды.

4. Жаратқан Иеміз Адам мен оның әйеліне: «Сендерге бақтағы барлық ағаштың жемісін жеуге болады. Бірақ жақсылық пен жамандықты танытатын ағаштың жемісін жемейсіңдер. Оны жесеңдер, өліп қаласыңдар» деп ескерте бұйырады. Ол кезде барлық аңдар мен жан-жануарлар бір-бірімен тату-тәтті тұратын. Адаммен және оның әйелімен достық қарым-қатынасы күшті жылан: егер бұлар Жаратқан Иеміздің айтқанын екі етпей, бұлжытпай орындайтын болса, шат-шадыман рахат өмірге бұдан сайын кенелетін болады деген көре алмаушылық қызғанышпен оларды азғыра бастайды. Жаратқан Иеміздің айтқанына құлақ аспайтын болса, адамдар барып тұрған ауыр бақытсыздыққа душар болатынын сезіп біліп, әйелге егер жақсылық пен жамандықты танытатын ағаштың жемісін жеп көрсең, онда бәрін де білетін боласың, қайырымдылық пен зұлымдықты тез айыратын боласың деп, зұлымдықпен кеңес беріп, оның көзін жеткізе иландырады. Сонда бұдан да жақсы, Жаратқан Иеміздің тап өзі сияқты, барынша бақытты өмір сүретін боласыңдар деп үміттендіреді. Сөйтіп, әйелді Құдайдың тыйым салған әміріне өлердей өшпенділікпен қарсы болуға көндіреді. Сонымен тыйым салынған жемісті жеп, рахаттанған ол Адамды да солай етуге үгіттеді. Ал олар жемісті жегеннен кейін өздерінің тыр жалаңаш жүргенін бірден білді, бір-бірінен қатты ұялған олар киім кию жөнінде ойлана бастады; шамасы, жеген жемісі ақыл-парасатына, ойлау қабілетіне әсер етсе керек. Сонда олар інжір ағашының жапырақтарымен ұятты жерлерін жабатын лыпа жасап алды, бұған дейін қажет болып келген нәрселерін тапқанына қуанып, енді өздерін бұрынғысынан әлдеқайда бақытты сезінді. Ал Жаратқан Иеміз баққа келген кезде бұрын оны қуана қарсы алып, сеніммен сөйлесетін Адам өзінің жасаған айыпты ісінен ұялып, қашқақтап, бой тасалай берді. Жаратқан Иеміз оның бұл қылығына таң қалды. Сөйтіп, Ол Өзімен рахаттана сөйлесетін Адамның енді неге қашқақтап, жасырына түсу себебін сұрады. Құдайдың айтқан өсиетін күнәһарлықпен өрескел бұзғанын айқын сезінген ол ешқандай жауап қайтара алмады. Сонда Жаратқан Иеміз тұрып былай деді: «Мен сендердің шат-шадыман бақытты өмір сүре алатындарыңа, ешқандай да қайғы-қасіретке душар болмайтындарыңа, жандарыңды қандай да бір уайым-қайғы жегідей жеп, азапқа салмайтынына кәміл сенуші едім, өйткені жандарыңды рахат сезіміне бөлейтін не қажет, не пайдалының бәрін де сендерге Менің өзім беретін едім, ол үшін сендердің тараптарыңнан ешқандай күш-жігер жұмсаудың, еңбек етіп қиналудың қажеті жоқ еді, Менің өзімнің (өздеріңе деген) ықылас-ниетім әбден-ақ жетіп жатыр еді; сонда сендер көпке дейін қарттықтың не екенін де білмей, ұзақ өмір сүре алатын едіңдер. Алайда сендер Менің әмірімді ұждансыз арсыздықпен өрескел бұздыңдар, берген бұйрығымды тыңдамай, аяқ асты еттіңдер; сенің үн қатпай тұрғаның әлдебір ізеттілік сақтаудан емес, өзіңнің өзіңе жасаған жауыздық іс-әрекеттеріңді сезіп тұрғандығыңнан екені белгілі». Адам жалынып-жалбарынып кешірім сұрай бастады, өзіне қаһарын төкпеуді өтінді, болған оқиғаның бәріне кінәлі әйел екендігін айтты, соның азғырып қызықтыруымен күнәға батқанын да мойындады. Ал әйел өз тарапынан жыланды айыптады. Сонда Жаратқан Иеміз Адамды әйелінің азғырғанына көнгені үшін жазалады — оған былай деді: бұдан былай жер өз қойнауындағы қазынасынан сендерге ешнәрсені де өзінен-өзі тегін бере салмайтын болады; ол үшін сендердің жатпай-тұрмай еңбек етулеріңе, шама-шарықтарың келгенше жерді өңдеп, күтіп-баптауларыңа тура келеді; ал жер мейірі түссе, кей-кейде мол өнім береді, кей-кейде ешнәрсе де бермей қояды. Ол Еваны да жазалады: Адамды өзін азғырған жылан сияқты азғырып қызықтыру арқылы бақытсыздыққа душар еткені үшін оған қатты қиналып азап шегу арқылы бала тууды бұйырды. Адамға, оның әйеліне зұлымдық жасағаны үшін ашу-ызаға бөленіп, қаһарын төккен Ол жыланды дауыстап үн шығару қабілетінен айырды, тілінің астына у салып қойды; сонымен қатар оны адамзаттың қас дұшпаны деп жариялады, оның жасайтын зұлымдықтарының бәрі де жыланның басында сақталатын болғандықтан, адамдар сенің басыңды мылжалап тастайтын болады деп үрейін ұшыра қорқытты. Сондықтан да адамдар жыланның қатерінен сақтану кезінде оны оп-оңай өлтіре алатын болады. Сонымен қатар Ол жыланды аяқтарынан да айырды, жер бетінде бауырымен жорғалап, ирелеңдеп жүруге мәжбүр етті. Сондай-ақ Жаратқан Иеміз олардың бәрінің де тартатын азабын белгілеп бергеннен кейін Адам мен Еваны (Адам — Ата мен Хауа — Ананы) пейіштен шығарып жібереді, басқа жаққа кетуге бұйырды.

Төртінші тарау

...Сонымен олар зор құлшыныс таныта көп күш-жігерін аямай жұмсап, мұнара тұрғыза бастады. Жұмысшы қолының көптігінен мұнара күн өткен сайын тез биіктей берді... Дегенмен де оның енінің соншалықты кең болуы себепті биіктігі сырт көзге онша елене қоймады. Мұнара күйген кірпіштен салынып, су өтіп кетпеуі үшін арасына асфальт-бетон ерітіндісі құйылатын еді. Адамдардың мұндай есуастығын көрген Жаратқан Иеміз олардың көзін біржола жойып жібермеуге шешім қабылдады. Өздерінен бұрын өткен адамдардың топан суға қарық болып қырылғанынан ақылға қонымды қорытынды жасамағанына кешірім жасады. Алайда олардың арасына алты бақан алауыздық ұрығын септі — оларды әртүрлі тілдерде сөйлейтін, сөйтіп бірін-бірі түсінбейтін етті. Олардың мұнара салған орны қазір Вавилон (Бабыл) деп аталады. Өйткені онда бұрынғы бір тілдің орнына көптеген тілдердің араласып, шатасуы пайда болған еді, ал еврейлер ондай араласып, шатасуды «babel» дейді. Сол мұнара және тілдердің араласып шатасуы туралы Свилла да былай еске салады: «Барлық адамдардың бір ғана тілде сөйлейтін кезінде олардың біразы аспанға көтерілу үшін ғаламат биік мұнара салуға кірісті. Алайда бұған наразы болған құдайлар қатты дауылдар жіберіп, мұнараның тас-талқанын шығарып отырды, оны салып жатқан (құрылысшы) адамдарды әртүрлі тілде сөйлейтін етті. Осыдан барып қала Вавилон (Бабыл) атанып кетті»...

Бесінші тарау

Ақырында адамдар өздерінің тілдері әртүрлі болуына байланысты жер бетінің әр түкпіріне тарап, әркімдер қай жерге тап болғанына немесе Жаратқан Иеміз қандай жерге жеткізгеніне қарай қоныстана бастады. Сөйтіп, бүкіл жер бетінде — оның ішкі, орталық аудандарын, теңіз жағалауларын қоныстанған халықтар пайда болды. Тіпті кемелерге мініп, аралдарға өтіп, сонда жайғасқан адамдар да кездесті. Кейбір халықтар өздерінің байырғы негізгі аттарын сақтап қалды, екінші біреулері аттарын өзгертіп алды, ал ақыр аяғында үшінші біреулері өздерінің (жаңа) көршілеріне, өз ойларынша, неғұрлым түсінікті жаңа аттарды иемденді. Ондай жаңалықтардың енгізілуіне негізінен гректер кінәлі болды. Өйткені олар уақыт өткен сайын әртүрлі тайпаларға гректердің өздеріне тән атауларды беріп, көріктендіре түсуінің, оларға өздерінің мемлекеттік құрылыс жүйесін еріксіз тықпалауының арқасында әлдебір ерекше даңққа бөленетіндей болып сезінді, сөйтіп ол тайпаларды шығу тегі жағынан бейне бір өздерімен туыс сияқты етіп көрсеткісі келді.

Алтыншы тарау

2. Мысырлықтар (египеттіктер) өздерінің әдет-ғұрыптарының әртүрлі болуының салдарынан бірін-бірі жәбірлеп, келеке етумен болатын және ұдайы өзара жауласудан көз ашпайтын. Ал Ыбырайым (Аврам) олармен жақын араласа келе олардың дүниеге көзқарасының барынша бос қиял, мейілінше іске асқысыз екенін дәлелдеп берді. Сөйтіп, жиі араласудың арқасында оларды таң қалдыра сүйсіндіретін болды, өзін аса көрнекті әр, әдеттегіден тыс ғажайып жан ретінде көрсете білді, не нәрсе туралы болса да дұрыс ойлап қана қоймай, оған жұрттың көзін жеткізе иландыратын. Содан кейін оларға арифметикадан сабақ берді, оларды астрономиядан хабардар етті. Ал мысырлықтар (египеттіктер) Ыбырайым келгенге дейін мұның бәрінен бейхабар еді. Сонымен, бұл ғылымдар халдейлерден мысырлықтарға, ал одан әрі гректерге ауысты.

ЕКІНШІ КІТАП

Жетінші тарау

7. ...Египеттегі аштық жалғаса түсті де халықтың қысылшаң қиын жағдайда қалғаны күшейе берді. Өйткені өзен өзінің әдеттегі деңгейінен асып тасымады, елдің егін салатын жерлерін суландырмады. Жаратқан Иеміз жаңбырын да бермеді. Мұндай қатты ашаршылықтың болатынын білмеген халық қамсыз қалып, ешқандай алдын ала сақтану шараларын ойластырмаған еді. Ал Жүсіп (Иосиф) астықты тек ақшаға ғана босатып, сатып берумен болды. Сондықтан да былайғы халықтың қолдарындағы малдары мен құлдарын сатып, одан түскен ақшаға астық сатып алудан өзге амалы қалмады. Сондай-ақ жер учаскелерінің иелері де тамағын тауып ішу үшін осылай істеуге мәжбүр болды. Жердің бәрі патшаның меншігіне өтіп болған соң оған ыңғайлы болуы үшін адамдар әр жаққа қоныс аударылды. Жылжымайтын меншіктерін өздерінде сақтап қалған абыздар ғана болды. Апатты ауыртпалық халықтың еңсесін сырттай езіп қана қойған жоқ, сонымен қатар адамдарды мінез-құлық жағынан азғындатып, тамақ тауып, күн көрудің бұрын-соңды болмаған масқара тәсілдеріне дейін баруға мәжбүр етті. Қырсықтың беті қайтып, өзен суы егіндікті нәрлендіріп, бұрынғысынша мол өнім бере бастаған кезде Жүсіп қала-қаланың барлығын аралап, тоз-тозы шыққан халықты жинады, олардың патша меншігіне өтіп кеткен бұрынғы жерлерін сол қалпында өздеріне қайтарып берді... Сөйтіп, оларды жердің жекеменшік иесі ретінде егіншілікпен айналысуға шақырды. Бірақ жерден өндірілген өнімнің бестен бір бөлігін патшаға тегін беру жөнінде шарт қойды... Ойда жоқта қайтадан жер иеленуші болып шыға келген халықтың қуанышы қойындарына сыймады, өздеріне қойылған шартқа көне кетті. Міне, осының бәрінің арқасында Жүсіптің мысырлықтар арасындағы беделі арта түсті, халықтың патшаға деген сүйіспеншілігі күшейді. Сөйтіп, шаруалардың бүкіл өндірілген өнімнің бестен бірін патшаға беріп тұруы кейінгі перғауындар кезінде де сақталып қалды.

Тоғызыншы тарау

1. Мысырлықтар нәуетек нәзіктікке берілген, еңбек етуге құлқы жоқ жандар еді. Олар рахат өмір сүріп, оңай олжа табуға барынша құмар болды. Соның салдарынан еврейлерге деген дұшпандық қарым-қатынасы қалыптасты, олардың жағдайының жақсы болғандығын көре алмай, қызғанышпен қарады. Атап айтар болсақ, Израиль ұрпақтарының саны тез өсіп келе жатқандықтан және маңыз алып бара жатқандықтан, рақымшыл адамгершілігі мен еңбексүйгіштігінің арқасында барған сайын байып, олар ертеңгі күні өзімізді бағындырып алмас па екен деп қауіптенді. Оның үстіне, уақыт өткен сайын мысырлықтар Жүсіптің жасаған жақсылығын мүлдем ұмытты, израильдіктерге мейлінше менмен менсінбеушілікпен қарайтын болды, олардың иығына ең ауыр жұмыстарды артып қойды, ол аздай-ақ патша билігі де өзге әулеттің қолына көшкен еді. Еврейлерге өзеннің (Нілдің) суын түрлі каналдарға ағызуды, ол судың егістік жерлерді басып қалмауы, ми батпаққа айналдырмауы және қалаларды қарық қылмауы үшін оларды айналдыра берік тоғандар мен дуалдар тұрғызуды, егістіктің төңірегіне бөгеттер салуды тапсырды. Сонымен қатар пирамидалар құрылысына жұмылдырды, алуан түрлі кәсіпті үйреніп, ең ауыр жұмыстарды атқаруды талап етті. Біздің халқымыз мысырлықтардың езгісіне төрт жүз жыл бойы төзіп келді. ...мысырлықтар израильдіктерді аса ауыр жұмыстарға салу арқылы олардың көзін жойып, қырып жіберуді мақсат етті, ал еврейлер ондай ауыр шаруалардың бәріне де төзе алатын мықты екендіктерін көрсетті.

2. Еврейлер осындай ауыр жағдайда күн кешіп жүргенде оларды жер бетінен біржола жойып жіберуге мысырлықтарды итермелеген және бір жағдай болды. Ол жағдай мынадай еді: мысырлық ғалымдардың біреуі (сөз реті келгенде айта кету керек, олар өздерінің болашақты болжайтын көріпкелдігімен ерекшеленетін) патшаға: израильдіктердің арасында дүниеге келетін бір ер бала аман-есен өсіп жетілсе, келешекте мысырлықтардың күш-қуатын тас-талқан етеді, ол еврейлерді билік жүргізуші халыққа айналдырады, оның үстіне, ол бала өзінің адамгершілік қайырымдылығымен жұрттың бәрінен де асып түсіп, мәңгілік даңққа бөленетін болады, деп хабарлайды. Мына хабардан шошып кеткен перғауын әлгі көріпкелдің кеңесі бойынша қатыгездікпен әмір етеді: еврейлердің дүниеге келген еркек кіндік жас нәрестелерінің бәрін де өзен суына тұншықтырып өлтіруге, ал кіндік шеше болатын мысырлық әйелдерге екіқабат еврей әйелдерін мұқият бақылап, бірде-бір нәрестенің туылуын назардан тыс қалдырмауға бұйрық берді... Бұл бұйрыққа қарсы болып, жаңа туылған жас нәрестені жасырын түрде құтқарып қалғандарды патша олардың бүкіл отбасы мүшелерімен бірге өлім жазасына кесетінін жариялады. Мұның өзі жарлыққа қатысы бар адамдарға (яғни еврейлерге) аса қатты соққы болды. Өйткені еркек кіндік жас нәрестенің ата-анасы перзентінен айырылып қана қоймайды, сонымен қатар ол нәрестенің жанын алатын жендеттің рөлін де өзі атқаруға мәжбүр болды. Оның үстіне, ұрпақтың мүлдем жойылып кетуі жөніндегі сұмдық ой... онсыз да аса ауыр әрі тұйыққа тірелген жағдайдан шығуды қиындата түсті. Олардың шеккен қайғы-зары осындай еді. Алайда патша тарапынан мыңдаған қулық-сұмдық қолданылғанымен Жаратқан Иенің құдіретіне қарсы тұруға ешкімнің де шамасы келмеді. Сондықтан да көріпкел ғалым болжаған бала... аман-есен өсіп, ер жете берді. Бұл былай болған еді:

3. Текті әулеттен шыққан Амарам атты бір еврей өскелең жас ұрпақтың қалмауы салдарынан өз халқымның жер бетінен түгелдей жойылып кетуі мүмкін-ау дегенді ойлап, уайымдаумен болды. Оның үстіне, жеке өз басының жағдайы да өте қиын еді: өйткені әйелінің аяғы ауыр болатын. Сондықтан да ол мәңгі жасайтын Құдайға жалбарынды: Құдайға құлай сенетін тақуалық ар-намысына дақ түсірмеген адал жанды адамдарды аяуды, сөйтіп оларды қазіргі қайғы-қасіретінен құтқаруды, ұрпақтарымыз жойылып кетпесе екен деген үмітін үзіп жібермеуді өтінді. Құдай тағаланың мейірімі түсіп, Амарамға оның түсінде жауап қатып, аян берді. Ол Амарамға былай деді: олар (еврейлер) болашағын ойлап, уайым жемей-ақ қойсын, мен олардың адалдығын өте жақсы білемін, сол үшін де оларға тиісінше жақсылық жасаймын, мен олардың ата-бабаларына да жақсылық жасап, ат төбеліндей аз ғана адамнан үлкен халықты өсірдім. Ыбырайым (Аврам) бір кезде Месопотамиядан (Қалдайдан) Қанахан еліне жеке өзі барып, қай жағынан болса да бақытқа бөленген емес пе еді, бедеу әйелінен перзент көріп, ұлды болып еді ғой. Сөйтіп Ысмағұл (Измаил) мен оның ұрпақтарына Арабияны, Хетураның балаларына — Троглотиданы, Ысқаққа (Исакқа) — Қанаханды мұра етіп қалдырған болатын. «Менің құдіретті қамқорлығымның арқасында ол қандай әскери ұлы ерліктер жасады, — деді Жаратқан Иеміз. — Сендер мұны, тіпті қаншалықты опасыз болсаңдар да, ешқашан ұмыта алмайсыңдар. Жақып (Иаков) жатжерлік тайпа тұрғындарының арасында жүргенінің өзінде де өмірден тапқан және өз ұрпақтарына беріп кеткен зор бақытының арқасында керемет атақ-даңққа қол жеткізген болатын, ал ол Мысыр (Египет) жеріне небары жетпіс адаммен (отбасы мүшелерімен) барған еді, енді сендер алты жүз мыңнан асатын адамы бар халыққа айналдыңдар. Бұдан былай әрқашан естерінде болсын: Мен сендердің бәріңнің де ортақ игіліктеріңді ойлауды, соның ішінде сенің жеке өзіңнің де атақ-даңқыңды арттыруды ұмытпаймын. Өйткені мысырлықтардың израильдіктер отбасында дүниеге келген еркек кіндік жас нәресте атаулыны түгел өлтіру туралы шешім қабылдауына бірден-бір себеп болатын бала тап сенің ұлың болмақ. Ол өзге жұрттың көзінен тыс жасырын сақталады, өлтірмекші болған адамдардың қолына түспейді, әдеттегіден тыс керемет тәрбие алады, еврей халқын мысырлықтардың езгісінен құтқаратын да сол болады. Сөйтіп, өзінің атақ-даңқын тек еврейлердің ғана емес, сонымен қатар өзге тайпалардың арасында да мәңгі-бақи ұмытылмайтындай етіп есте қалдырады. Мен саған және сенің ұрпақтарыңа осындай зор рахымшылдықпен жақсылық жасай беретін боламын. Ол аз десең, сол баланың тағы бір бауыры болады, ол менің шарапатты қасиетімді өзінің ұрпақтарымен бірге мәңгі-бақи сақтай алады».

4. Осындай түс көріп оянған Амарам өзінің әйелі Иоахаведке бәрін де баян етеді. Алайда мына көрген түстен қатты шошынған олар қайғы үстіне қайғы қосып алды, өмірге келетін нәрестенің тағдыры қандай болатынын, оның келешекте керемет ұлылыққа қалай қол жеткізетінін ойлап, уайым жеумен күн өткізе берді. Дегенмен де Жаратқан Иенің алдын ала айтқандары тура келгені Амарамның әйелі босанған сәтте-ақ белгілі болды. Толғақ тез әрі оңай өтті. Соның нәтижесінде ол әйел нәрестені оның туылуын күтіп, андып жүргендердің көзіне түсірмей, жасырып қойды. Сөйтіп үш ай бойы жан баласына білдірмей, жасырып бағып, өсіре берді. Алайда Амарам бірте-бірте қорқа бастады: бұл құпия қылығымды біреулер біліп қалар, сөйтіп өзім патшаның қаһарына ілігермін, нәрестемен бірге азап шегермін, сөйтіп Жаратқан Иемнің алдын ала білдірген аянының жүзеге асуына кедергі келтірермін деп ойлаумен болды. Сондықтан да ол нәрестені құтқаруды және оған қамқорлық жасауды артық санады. Жасырын тәрбиеленіп жатқан нәрестеге де, өзіне де қауіп төндіргісі келмеді, оның үстіне, өзінің кәміл сенімі бойынша, Жаратқан Иенің өзінің берген уәдесі бұлардың аман қалуына толық кепілдік беруі және қалайда орындалуы тиіс болатын. Осындай шешімге келген ата-ана балаға арнап қамыс құрақтан шағын себет тоқыды, онысы бесікке ұқсады, нәрестені жайлы жайғастырып жатқызуға өте қолайлы болып шықты, шайыр жағып су өтпейтін етті. Содан соң нәрестені себетке жатқызып, өзенге тастады, оны аман құтқаруды бір Құдайдың өзіне тапсырды. Өзен себетті ағызып ала жөнелді. Нәрестенің әпкесі Мариамма шешесінің тапсырмасымен өзен бойын жағалап, ағыстың қайда алып баратынын мұқият бақылаумен болды. Жаратқан Иеміз тап осы жерде адамның жасайтын есеп-қисабы тіпті де түкке аспайтынын, ал Өзі қалаған нәрсенің бәрі де рет-ретімен жөнге келіп, ойдағыдай іске асып жататынын көрсетіп берді, ал кімде-кім өз қара басының мүддесі үшін өзгелерді өлім-жітімге душар етуге әзірленетін болса, ол қаншалықты құлшыныс танытып, тырысып баққанымен оз есебінен оңбай жаңылды. Мәңгі жасайтын Құдайдың пешенеге не жазғанынан ғана үміт ететіндер қандай ғаламат қиыншылықтар мен қауіп-қатерден болса да ойда жоқ жерден аман-есен құтылып шығады. Тап әлгі нәрестенің тағдыры Жаратқан Иеміздің құдіреті қаншалы зор екенінің айқын дәлелі бола алады.

5. Патшаның Фермуфис атты қызы бар еді. Ол өзен бойында серуендеп жүріп, ағыс алып бара жатқан себетті көріп қалды да жүзгіш жігіттерге оны қалайда алып келуді бұйырды. Жігіттер себетті алып келгенде патшаның қызы ондағы нәрестені көрді, кіп-кішкентай болса да оның соншалықты сұлулығына қатты сүйсінді. Жаратқан Иеміздің кішкентай Мұсаға (Моисейге) жасаған қамқорлығының арқасында оны аман алып қалып, тәрбиелеген, ол жөнінде қамқорлық жасаған жандар тіпті де басқа біреулер емес, соның алдында ғана еврейлердің еркек кіндік жас нәрестелерін түгел қыруға, сөйтіп осы нәрестенің дүниеге келуіне жол бермеуге тырысып баққан адамдардың тап өздері болып шықты. Фермуфис нәрестені емізетін әйел тауып әкелуге жалма-жан шұғыл бұйрық етті. Бірақ нәресте еш әйелдің емшегін ембей қойды. Мұны байқаған Мариамма ойда жоқта кездейсоқ келіп қалғандай әрі мына оқиғаға әлдебір әуестік танытқандай болып, былай деді: «Құрметті ханша, нәрестені емізсін деп бұл әйелдерді бекер шақыртасыз — өйткені олардың нәсілі бөлек қой. Егер сіз еврей әйелдерінің біреуін алдыруға әмір берсеңіз, бұл нәресте оның емшегін бірден емер еді». Бұл ескертпенің орынды екенін мойындаған ханша тез еврей әйелін тауып келуге әмір етті. Бүл жағдайды пайдалана қойған Мариамма көп ұзамай-ақ әйелдердің ешқайсысы да танымайтын өз шешесін ертіп келді. Нәресте оның емшегін рахаттанған құмарлықпен құныға емді. Сөйтіп патшаның қызы бұл нәрестені емізуді де, тәрбиелеп өсіруді де оның өз анасына сеніп тапсырғанын сезген жоқ.

6. Өзенге тасталып, одан соң аман құтқарылған нәрестеге Мұса (Моисей) деген ат қойылды. Ол мысырлықтардың мо (су) және исей (құтқарылған) деген екі сөзінен құралған ат болатын. Жаратқан Иенің өзі алдын ала аян бергеніндей, Мұса көп ұзамай-ақ жұрттың көзіне түсіп, ел аузына ілікті, өзінің ақыл-парасаты мен қандай да болсын қиыншылық атаулыны жек көретін қасиетімен еврейлердің ең таңдаулы перзенті ретінде танылды. Ыбырайым (Аврам) Мұсаның (Моисей) арғы жағынан жетінші атасы еді. Өз әкесі Амарам, оның әкесі — Кааф, оның әкесі — Леви, оның әкесі — Жақып (Яков), оның әкесі — Ысқақ (Исак), Ысқақтың әкесі Ыбырайымның өзі болатын. Мұсаның бойы қалай тез өссе, ойы да солай тез дамып, ерте есейді. Оның мұндай қасиетінің күштілігі тіпті бала кезінің өзінде-ақ байқалған-ды. Жұрт оның сондағы қылықтарына қарай, ертең ер жеткен кезінде небір ғажайып нәрселер жасай алатынын айқын көргендей болған еді. Құдай тағаланың оған аямай берген келісті келбеті мен сұлу сымбаты көрген жанды таң қалдырды. Баланы көше бойымен көтеріп келе жатқанда оның сұлулығын аттылы адамның атынан түсіп, жаяу адамның жер бауырлап жата қалып сүйсіне қарайтындай кездері де болатын...

7. Перзенті жоқ Фермуфис Мұсаны өзіне бала етіп асырап алды. Бір күні оны өзінің патша әкесіне ертіп барып, оның нағыз мұрагері осы баланың болғанын қалайтын тілегін айтып салды. Өйткені Жаратқан Иеміз оған ұл бала беруді қимаған еді. Қызы әкесіне былай деді: «Құдай тағала бізге бұл керемет көрікті әрі ақыл-парасаты мол ғажайып баланы өзенде ағып бара жатқан жерінен бұйыртты. Мен оны асырап алуға және оны (келешекте) сіздің патшалығыңыздың заңды мұрагері жасауға ниет еттім». Осы сөздерді айтып болған соң баланы патшаның қолына ұстатты. Патша оны көтеріп алып, бауырына басты да қызының тілегін қабыл алғанын білдіру үшін баланың басына өзінің диадемасын (тәжін) кигізді. Бірақ Мұса басына кигізген тәжді лақтырып тастап, балаға тән кәдімгі шалдуар еркелікке басып, оны тепкілеп ойнады. Патша мұны жаман ырымға балады. Мұсаның дүниеге келуі мысырлықтар билігінің күйреуіне бастама болады деп болжам айтқан көріпкел ғалым мына жағдайды көрген бойда баланы өлтірмек болып, тұра ұмтылды әрі бар даусымен айқай салды: «Патша ағзам! Біздің қауіпсіздігіміз үшін Құдайдың жіберген әмірі бойынша өлтірілуге тиісті нәресте тап осы баланың өзі болатын. Көрдіңіз бе, менің көріпкелдік болжамымның дұрыстығын мына қылығының өзімен-ақ растап берді. Билігіңізді келеке етіп, тәжіңізді тепкілеуі — соның дәлелі. Тезірек көзін жойыңыз. Сөйтіп мысырлықтарды төніп келе жатқан қауіп-қатерден құтқарыңыз, еврейлердің үмітін солай үзіңіз. Әйтпесе мына баланың қылығы оларды күшейтіп, батыл ете түсетін болады». Алайда Фермуфис баланы бұл жерден тез алып кетуге әмір берді, әлгі кеңестің іске асуына алдын ала бөгет жасады. Оның үстіне, баланы өлтіруге патша да асықпады. Өйткені Мұсаны ажалдан құтқарып қалуға Жаратқан Иенің өзі де қамқорлық жасаған болатын. Содан кейін-ақ Мұсаны тәрбиелеп өсіруге ерекше зор көңіл бөлінді. Еврейлер өздерінің бүкіл үмітін соған артса, мысырлықтар оған күмәнді күдікпен қараумен болды. Бірақ оны өлтіруге тікелей себеп табыла қоймады. Не патшаның өзі (оның үстіне, ол қызы асырап алған өгей немересі ғой), не мысырлықтардың мүддесін көздеген әлдебір басқа адам баланы белгілі көріпкелдік болжамға сай өлтіруге қимаған болатын, ал былайғы жұртта ондай ой мүлде болған жоқ еді.

Оныншы тарау

1. Туылуы, тәрбиеленуі және жастық шағы туралы жоғарыдағыдай хабарланған Мұса ендігі жерде өзінің мысырлықтарға айбынды ерлігін де, оларды қорлау, ал еврейлердің мәртебесін көтеріп даңқын арттыру үшін туылғанын да дәлелдеп берді. Бұған мынадай жағдай себеп болған еді: эфиоптар (мысырлықтардың көршісі) Мысыр еліне жаугершілікпен басып кіріп, олардың барлық мүлкін тонап алып, малдарын айдап кетті. Ашу-ызаға булыққан мысырлықтар мал ашуы — жан ашуы деп, эфиоптарға жорыққа аттанды, көрсеткен қорлығы үшін кек алмақ болды. Бірақ шиеленіскен шайқастарда жеңіліс тауып, жүректері шайлығып қалған олардың біразы өліп кетті, енді біразы бас сауғалап, масқара болған қалпында еліне қарай қайта қашты. Ал эфиоптар оларды өкшелей қуудан танбады, бүкіл Мысырды түгел жаулап алмай тұрып, еліне кері қайтуды қоянжүрек қорқақтық деп санауға дейін барды, сөйтіп елдің ішкі жағына ене бастады. Ал ондағы игіліктің дәмін татып, қызығына түсіп алғаннан кейін ол елден тіпті де кеткісі келмей қалды. Алғашқыда шекаралық аймақтарға ғана шабуыл жасаған оларға ешкім де елеулі қарсылық көрсете алған жоқ, эфиоптар Мемфиске дейін жетіп, Жер орта теңізінің өзіне де өтті, оларға бірде-бір жан қарсы тұра алған жоқ. Іс мүлде насырға шауып, қиын-қыстау жағдайдың қысымында қалған мысырлықтар көріпкел абыздарға жалынып-жалбарынып, сәуегейлік жасауын сұрады. Ал олардың Құдайы еврейлерден көмек сұрауға кеңес берді. Сонда перғауын өзінің қызынан Мұсаның әскербасы болып қызмет етуін талап етті. Фермуфис Мұсаны әкесінің қарамағына берді. Бірақ әкесін оған ешқандай да қастандық жасалып, күш қолданылмайтын болуына ант ішуге мәжбүр етті. Өйткені қызы бұл көмектің сұралуын елге жасалатын керемет жақсылықтың нышаны деп білген еді. Ол кезінде Мұсаны өлтірмек болған арам ниетті абыздарды енді не беттерімен ұялмай көмек сұрап отырғаны үшін қатты айыптады.

2. Фермуфис пен перғауынның өтінішіне құлақ қойған Мұса іске қызу кірісіп кетті. Бұған екі халықтың да кітапшыл ғалымдары қатты қуанды: мысырлықтар Мұсаның ерен ерлігінің арқасында жауды жеңетін болдық, ал оның өзінен қулық-сұмдыққа толы әлдебір зұлымдық жасау арқылы құтылудың әйтеуір бір мүмкіндігі туатын шығар деп дәмеленді, ал еврейлер Мұсаның басшылығымен мысырлықтардың езгісінен құтылатын болдық деп үміттенді. Мұса жау жағы бұлардың шабуылға шығатынын білмей тұрғанда алдын ала әрекет жасап, тосыннан басып кіру үшін өз әскерлерін оларға кемемен теңіз арқылы емес, құрлықпен жаяу жүргізді. Оның үстіне, осы жолы тағы бір таң қаларлық, тамаша тапқырлық танытты. Мәселе мынада еді: құрлықтағы жолмен сапар шегу өте-мөте қиын да қауіпті болатын — құрлықта кұжынаған жыландар қаптап жататын. Олардың арасында басқа еш жерде кездеспейтін, әлдеқайда әлді, уының күші мол әрі құбыжық түрімен қорқынышты да сұсты жыландар да ұшырасатын; олардың кейбіреулері қанаты бар болғандықтан, жер бауырлап жылдам жылжып, жасырын келіп қана емес, сонымен қатар ойда жоқта оқтай атылған бойы ұшып келіп те шаға беретін. Сондықтан да Мұса жауынгерлердің барынша қауіпсіз болып, жайбарақат сабыр сақтауы үшін мынадай бір адам таңқаларлық тәсіл ойлап тапты; әркімнің тал шыбықтан тоқылған қораптар әзірлеп, оларды тырна-құтан деген құстарға толтырып алуды бұйырды. Өйткені ол құстар жылан атаулыға өте-мөте өш болатын, жыландар олар пайда болған жерден зым-зия қарасын батырып, қаша жөнелетін көрінеді. Себебі тырна-құтандар оларды көрген бойда шүйіле шабуылдап, шеттерінен шұқып жеп қояды екен. Оның үстіне, тырна-құтандар қолға тез үйренеді, ал олардың жылан жеуден құмары басылмайды. Айтпақшы, гректер бұл құстарды жақсы білетін, сыртқы түс-тұлғасымен жете таныс болғандықтан мен бұл жерде оның бәрін суреттеп жатуға тоқталмаймын. Сөйтіп, Мұса ол жыландар жайлайтын жерге жете бере тырна-құтандарға ерік беріп, олардың көмегімен әскерін аман сақтап қалды. Көптеген ауыр асулардан өтіп, тұтқиылдан жетіп барған Мұса эфиоптар ес жиямыз дегенше оларға қатты қатер төндірді. Кескілескен шайқаста жеңіп шыққан ол дұшпанның мысырлықтарды тепкілеп езгіге саламыз деген үмітінің күлін көкке ұшырды. Содан кейін-ақ ол эфиоптардың қалаларына шұғыл түрде шабуыл жасауға кірісті, тұрғындарды қырып-жойып, қалаларды қан сасытты. Мұсаның мұндай ерлігін көрген, жеңісті нәтижесін айқын сезінген мысырлық әскерлердің рухы көтеріліп, мүлдем қорықпайтын, қиын-қыстау қатерге қасқая қарсы тұрып, ешнәрседен айылын жимайтын болып алды. Эфиоптардың не тұтқын болып, мысырлықтардың құлына айналуды, не толық жадап-жұтап, қаратабан қайыршы халге түсуді таңдаудан өзге амалы қалмады. Ақырында олар Эфиопияның ең басты қаласы Сабуға шегінуге мәжбүр болды. Ол қаланы Камбиз кейінірек өзінің туған қарындасының құрметіне соның есімімен Мерое деп атады. Мысырлық әскерлер қаланы қоршауға алды. Ал қаланың алынбастай берік табиғи бекінісі бар еді: бір жағынан оны Ніл өзені жартылай шеңбер тәрізді кеңінен иіліп қоршап жатса, екінші жағынан Астап және Аставар деген екі өзен қалаға кірер жолды кесіп ағатын да, шабуылшыларға қарсы мықты тосқауыл болатын. Олардың ортасындағы аралда берік бекініс қорғаны қоршаған қала бар еді; өзендердің өздері де жауға алдырмас жеткілікті тосқауыл бола тұрса да қорғанның сыртындағы орасан зор жалдар тұрғызылған болып шықты, олар қаланы су тасқынынан қорғаумен катар, жау өзеннен жүзіп өтіп шабуылдаған жағдайда да оны басып алуды барынша қиындататын. Өз әскерінің шарасыздығын көріп (өйткені эфиопиялықтар бетпе-бет шайқасқа шығуға батылы жетпей, берік бекініп алған еді), Мұсаның қатты қынжылып тұрған шағында мынадай бір оқиға болды. Эфиопия патшасының Фарбис атты қызы бар еді. Мұсаның өз әскерлерін қала қорғанының түбіне дейін алып келгенін көрген, олардың кескілескен шайқасқа шығып, ерен ерлік жасауға әзір екенін, сондай-ақ Мұсаның оларды соншалықты тапқырлықпен кісі таңқаларлықтай басқара білетінін байқаған, кеше ғана бостандығынан біржола айырылып қала жаздаған мысырлықтардың енді қайта күшіне мініп, жеңістен-жеңіске жете беретінін, ал бұған дейінгі уақытша жеңісіне тым даңдайсып кеткен эфиоптардың қыспаққа түсіп, қатерлі қиын жағдайға тап болғанын түсінген қыздың жүрегін Мұсаға деген құштар ғашықтық сезімі есінен тандыра билеп алды. Сол сезімі күн санап күшейе түскен Фарбис өзінің ең сенімді серіктес қызметкерлерін Мұсаға жұмсап, оған өзінің өлердей ғашық екенін жеткізіп, неке қиысу туралы келісіп келуді тапсырды. Мұсаның сондағы қойған бірден-бір шарты қаланың берілуі екенін және патша қызына үйленіп, қала өзіне бағынғаннан кейін уәделі келісімшартты бұзбауға ант-су ішетінін білдірген бойда-ақ екі жақ іске қызу кірісіп кетті. Эфиоптар өзіне бағынғаннан кейін Жаратқан Иеге шексіз ризашылық алғысын үсті-үстіне жаудырған Мұса некесі қиылып болған соң өз әскерін Мысырға кері алып қайтты.

Он екінші тарау

1. ...Мұса қайын атасының қойын бағып жүре берді. Бір күні ол қойды шөбі шүйгін Синай тауына қарай айдады. Бұл осы өңірдегі биік әрі жайылымы от тау болатын. Қалыптасқан сенім бойынша, онда құдайлар тұрады деп саналатын. Сондықтан да оның шүйгін шөбіне ешкім тимейтін, мал жаюға да рұқсат етілмейтін. Осы тауда Мұсаға ерекше бір көрініс тап болды.

Бір тікенді бұта лапылдап жанып тұрды. Бірақ оның жалыны жанындағы өсіп тұрған шөптерді де, жайнап тұрған гүлдерді де шарпымады. Жалын қаншама лапылдап тұрса да әлгі тікенді бұтаның бұтақтары тіпті де күйген жоқ. Мұса бұл көрініске таң қалып, шошып кетті. Осы кезде жалын арасынан мұның атын атаған дауыс естіліп, сөзге тарта бастағанда бойын бұрынғыдан да бетер әлдебір қорқыныш биледі. Бұған дейін бірде-бір пенде аяқ басып көрмеген бұл қасиетті жерге әдепсіздік танытып, баса-көктеп келген батыл қылығын ұнатпаған әлгі дауыс Мұсаның бұл арадан неғұрлым тезірек кетуіне және Құдайдан қорқатын пенде ретінде осы көргенінің өзін қанағат тұтуына, бірақ оның мән-мағынасын тереңірек білуге тіпті де тырыспауына кеңес берді. Ол сонымен қатар Мұсаның болашақта Құдайдың қолдауымен халықтың қалың ортасында атақ-даңққа бөленіп, зор құрметке ие болатынын да айтып берді. Тезірек Мысырға барып, еврейлердің қарапайым бұқарасына бастық болып, жетекшілік етуді, сөйтіп ондағы өзінің тайпаластарын қорлық пен азаптан құтқаруды бұйырды. «Өйткені олар бір кезде өздеріңнің арғы бабаларың Ыбырайым тұрған бақытты елді мекендеуі, оның бүкіл игілігін пайдалануы тиіс қой, — деген дауыс одан әрі естіле берді. — Осының бәріне олар сенің кемеңгерлік басшылығыңның арқасында ғана қол жеткізе алады». Еврейлерді Мысыр елінен алып келгеннен кейін оның тап осы жерде Құдайдың құдіретіне ризашылықпен құрбандық шалуына әмір етті әлгі дауыс...

2. Осында көргенінің, әсіресе өз басының болашағы туралы аян берген сөздерді естігенінің бәріне таң қалған Мұса өзіне-өзі былай деді: «О, Жаратқан Ием, мен Сіздің шексіз құдіретіңізге әрқашан құлдық ұрып, бас иемін, менің білуімше, біздің арғы ата-бабаларымызға мейіріңіз түсіп, рахым еткен Сіздің құдіретіңізге күмән келтіру есуастық күнә болар еді, олай ету менің ойыма да кіріп шықпайды. Солай бола тұса да менің ақылым жетпейтін бір нәрсе бар — қайдағы бір жүрген жеке біреу әрі ешкімге ешқандай ықпалы жоқ адам ретінде мен өз тайпаластарымды қазіргі тұрып жатқан елінен алып кетуге қалай үгіттеп, қалай көндіре алмақпын? Ал көндіре қалған жағдайда оларды қайда ертіп бармақпын? Олардың ауыр еңбегі мен қажырлы жұмысының арқасында мысырлықтарды игілікке кенелтіп отырған перғауындарды бұл әрекетімді қолдауға мәжбүр етер мұршам қайда?»

3. Алайда Жаратқан Иеміз Мұсаға әрқашан батыл сеніммен әрекет етуге кеңес берді және қажет болған жағдайда оған көмек көрсетіп отыруға — аузына шешендік сөз салуға, керек жерінде нақты үлгі көрсетуге, барынша күш-жігер беріп отыруға уәде етті. Жаратқан Иеміз өз уәдесінің мейілінше беріктігіне Мұсаның көзін жеткізу үшін оның қолындағы таяғын жерге лақтырып жіберуге әмір етті. Мұса осы әмірді орындаған кезде әлгі таяқ ирең қаққан жыланға айналып шыға келді де басын тік көтеріп, бейне бір өз жауынан қорғануға әзірленген сияқты болып, айбат шекті. Содан кейін таяқ қалпына қайта түсті. Жаратқан Иеміз осыдан кейін Мұсаға енді оң қолыңды қойныңа тығып көр деп бұйырды. Мұса солай етіп, қолын қойнынан қайта суырып алғанда оның аппақ әк сияқты түске енгенін көрді. Бірақ содан кейін бұрынғы түсіне қайта келді. Одан әрі Жаратқан Иеміз оған осы маңнан су алып, оны жерге төк деп бұйрық берді. Сөйтіп еді, әлгі судың қып-қызыл қанға ұқсас сұйықтыққа айналғанын көрді. Жаратқан Иеміз осының бәріне таң қалған Мұсаны әрқашан батыл болуға және мәңгі жасайтын Құдайдың құдіреті мен әрқашан қамқор болуға берген уәдесіне ешқандай шүбәсіз кәміл сенуі керектігіне кезін жеткізе иландырды. «...Сөйтіп, сен кез-келген жағдайда осындай кереметтерді көрсету арқылы адамдарды өзіңді Менің жібергеніме және барлық нәрсені Менің әмірім бойынша жасайтыныңа сендіре аласың. Сонымен мен саған шұғыл түрде күндіз-түні тыным таппай Мысыр еліне жеткенше асығуға бұйырамын. Өйткені сен ондағы еврейлерді құлдық құрсауынан құтылуды ұзақ уақыт бойы зарығып, сарыла күтуден арылтуың керек».

ҮШІНШІ КІТАП

Екінші тарау

2. ...Мұса қолындағы аса таяғымен теңізді құлаштап тұрып бір ұрып қалып еді, сол соққыдан оның суы екі айырылып, еврейлерге жол берді, сөйтіп олар құрғақ жолмен жер басып, ұзап кетті. Мұса мұны Жаратқан Иенің мейірімі түсіп, жарылқағаны деп түсінді, теңіздің өз орнынан қозғала қақ жарылып жол бергенін көрді, сөйтіп өзі бастап жүрді де еврейлерді Мәңгі жасайтын Құдайдың көрсеткен осы жолымен өз соңынан еруге бұйырды, қуғыннан өздерінің күтпеген жерден құтылып кетуіне жол ашқаны, ал қуғыншы дұшпанның алдынан қайтадан қосылған теңіз суы арқылы оларға қатер төндіре күшті тосқауыл жасағаны үшін құдіретті Жаратқан Иеге ризашылықпен құлдық ұра алғыс жаудыруға кеңес берді.

3. Жаратқан Иенің жақсылығына сеніммен үміт артқан халық, ойланып-толғанып жатпай-ақ, Мұсаның соңынан тез еріп жүре берді. Мұны көрген мысырлықтар алғашқыда, шамасы, еврейлердің есі ауысқан болар, әйтпесе көрер көзге айқын ажалдың арандай ашылып тұрған аузына өздерінен-өздері ұмтылар ма еді деп ойлады. Алеврейлердің өз жолдарында ешқандай шығынсыз, кедергі-тосқауылсыз едәуір алысқа оп-оңай ұзап бара жатқанын көрген мысырлықтар олардың соңынан өре қууға бел буды — теңіз суы біздің алдымыздан да қақ жарыла жол берер деп үміттенді. Сөйтіп атты әскерлерді алдарына салып, теңіздің табанымен анталаса ілгері ұмтылды. Мысырлықтар қару-жарақтарын асынып аламыз дегенше еврейлер уақыттан ұтып, қарсы беттегі жағаға аман-есен жетіп алған еді. Бұл жағдай мысырлықтардың қуғын салуға деген сенімін бұрынғысынан да күшейте түсті — теңіз арқылы біз де оп-оңай өте шығармыз деп ойлады. Бірақ бұл жолдың жалпы жұрттың бәріне бірдей емес, тек еврейлерге ғана ашылғаны, еврейлерді қыруды қалағандардың пайдаланып қалуы үшін емес, бастарына қауіп-қатердің қара бұлты үйірілген адамдардың аман-есен құтылуы үшін пайда болғаны мысырлықтардың ойына тіпті де кіріп шықпады. Сөйтіп, олар теңіздің орта тұсына жете бергенде бұған дейін екі бөлініп тұрған су лап беріп, бір-бірімен қайта қосылып кетті, қатты соққан желдің аласұрған алапат адуын күшімен көтерілген таудай биік толқындар мысырлықтарды аяусыз соққылап, біржола қарық етіп жіберді. Оның үстіне, аспаннан нөсер жаңбыр шелектеп құйып тұрды, күн күркіреп, ерсілі-қарсылы жарқ-жұрқ атыла найзағай ойнады. Қысқасы, Жаратқан Иеміз адамдарға қаһарын төккен кезде болатын құбылыс түгел орын алды. Оның үстіне, мысырлықтар көзге түртсе көргісіз қою қараңғылық құшағында қалып қойды. Сөйтіп, олардың бірі қалмай қырылды, тіпті Мысыр елінде аман қалған тұрғындарға әскерлердің қырсықты қырғынға душар болғанын хабарлайтын да жан қалмады.

4. Өздерінің таң қаларлық керемет арқылы құтылғанын, ал жауларының жаппай қырылғанын керген еврейлердің қуанышында шек болған жоқ, ендігі жерде олар өздерінің бостандық алып, емін-еркін өмір сүретініне кәміл сенді, өйткені өздерін қатты қыспаққа салып, құлдықта ұстағандардың қырылып қалғанын Жаратқан Иеміздің жар болып, өздерін қамқорлыққа алғанын өз көздерімен айқын көрген еді. ...Мұса мәңгі жасайтын Құдайдың құрметіне үйлесімді алты буыннан тұратын ұйқасы бар мадақтау әнұранын шығарды...

5. Мен мұның бәрін Қасиетті кітапта қалай жазылса, тап солай баяндап отырмын. Әңгіменің әдеттегіден тыс екеніне аң-таң болып таңырқаудың тіпті де қажеті жоқ...

Үшінші тарау

6. ...Мұса екі қолын аспанға қарай көтеріп, дұға оқыған кезде жоғарыдан бейне бір шық сияқты нәрсе жауа бастады. Ол адамдардың қолында қалып қойып жатқанын көрген Мұса мұның өзі Жаратқан Иеміздің жіберіп жатқан нәпақа несібесі болар деген оймен дәмін татып көрді. Сөйтсе қателеспеген екен — кәміл көз жеткізе сенгендіктен қуанышын жасырған жоқ, жұртқа жария етті. Бірақ мұның өзі қыстыгүні жауатын қар сияқты бір нәрсе болар деп санаған халық түсінбеген қалпында аң-таң болып қала берді. Ал Мұса оларға бұл жауып тұрған тіпті де оларды апатқа ұшырататын қар сияқты шық емес, қайта оларды аштықтан құтқару үшін Жаратқан Ие жіберіп тұрған тағам түрі екенін түсіндірді. Олардың күдігін таратып, көздерін жеткізе дәлелдеу үшін ол тағамды ең алдымен өзі жеп көрсетті. Халық өз көсемінің үлгісі бойынша тағамды жеп көріп, үлкен қуанышқа бөленді. Өйткені мұның өзі тәттілігі мен ұнамды дәмі жағынан балға ұқсайтын еді... Оны Мәңгі жасайтын Құдайдың өзі халықтың азық етуі үшін Мұсаға жіберген несібе нәпақасы еді. Еврейлер оны манна деп атады. Манна — олардың тілінде «Бұл не өзі?» деген сөз. Еврейлер бұл тағам түрін көп уақытқа дейін рахаттана ішіп-жеп келді — қырық жыл бойы шөл далада өмір сүргендегі тағамы осы болатын.

7. ...Мәңгі жасайтын Құдай Мұсаға қолындағы аса таяғымен алдында тұрған жартасты соғып қалуға әмір етті, сонда адамдар зарыға күткен нәрсесі — мөлдір суға оп-оңай кенелетінін айтты, ол үшін ешқандай ауыр еңбектің де, зорыға күш-жігер жұмсаудың да қажеті жоқ екенін түсіндірді.

Жетінші тарау

4. ...Сөйтіп, таудың шырқау басынан шыққан мейірімге тола қамқор үнді бәрі естіді. Сондықтан да олар Құдайдың екі тас тақтаға жазып қалдырған Өсиетін, киелі он заңды Мұса жеткізіп бергеннен кейін дәлме-дәл терең ұғынып, толық меңгеріп ала алатын болды. Алайда мен ол өсиеттерді сөзбе-сөз жеткізуге дәрменсізбін. Сондықтан да олардың жалпы мазмұнын ғана айтып бере аламын.

5. Сонымен, бірінші өсиет бізге Жаратқан Иеміздің жалғыз екенін, тек Соның ғана құдіретіне бас иіп, құлшылық етуге тиіс екенімізді үйретеді. Екінші өсиет ешбір жанды тіршілік иесінің бейнесін жасап, оған Құдай ретінде табынуға тыйым салады. Үшінші өсиет — Жаратқан Иеміздің ғана атын құрметтеп, Соның атымен ғана ант ішу. Төртінші өсиет — сенбі күнді ардақтап, ол күні қандай жұмыстан болса да бас тартып, демалыс күні ретінде сақтау. Бесінші өсиет — ата-ананы сыйлау. Алтыншы өсиет — ұрлық жасамау...

ТӨРТІНШІ КІТАП

Сегізінші тарау

1. Сөйтіп, еврейлердің Мысыр елінен кеткеніне отыз күні кем қырық жыл толған еді. Мұса Иордан өзені маңында халық жиналысын шақырды... және халыққа мынадай сөз арнады.

2. «Ұзақ уақыт бойы әрі қиын-қыстау күндерде бірге жүріп, ел кезіп, жер кезген сенімді серіктестерім және сапарлас жолдастарым! Менің жасым жетіп, қартайдым, дәлірек айтсам, жүз жиырма жасқа келдім. Жаратқан Иенің мені бұл өмірден оздырып, өзіне алып кететін уақыты да жетті білем, сөйтіп Мәңгі жасайтын құдіретті Құдайдың қалауы бойынша ендігі жерде менің сендердің Иордан өзенінің арғы жағындағы болашақ тіршіліктерің кезінде өздеріңе серік әрі жолдас болуыма рұқсат жоқ. Солай бола тұрса да мен өздеріңнің аман-саулықтарыңа қатысты белгілі дәрежеде қамқорлық жасаудан бас тартуға құқықтымын деп айта алмаймын. Сендердің аман-есен болып, барлық игілікті мәңгі пайдалана берулеріңді және тап сондай бақытты өмір сүрген кездерінде мені естеріңнен шығармауларыңды қалар едім...

...Жаратқан Иеміздің ғана әміріне бас иіңдер, Ол не бұйырса, соны мүлтіксіз орындаңдар. Өздеріңнің қазіргі заңдарыңды ешқашан өзге заңдармен ауыстырмаңдар, өздеріңнің қазіргі дұрыс діндеріңді ұмытпаңдар, одан бас тартып, оны жек көріп кетпеңдер, әлдебір өзге дін құдайының пайдасын ойлап, оған табынушы болмаңдар. Осы өсиеттерімді орындасаңдар, сендер қандай күшті жауларыңа қарсы кескілескен шайқастарда жеңілмейсіңдер. Өйткені Құдайдың көрсетер көмегіне арқа сүйей отырып, ешкімнен тайсалмайтын батыл боласыңдар. Сендерді аса ізгі адамгершілік қасиеттеріңе сай тамаша болашақ күтіп тұр, тек алдағы өмірлеріңнің бәрінде де сол қасиеттеріңнен айырылмаңдар. Өйткені адамгершілік ізгі қасиет — ең басты әрі аса елеулі игілікті іс. Ол басқа да толып жатқан игіліктерге кенелтеді. Егер сендер ондай ізгі қасиетті бір-біріңе қатысты сақтай білсеңдер, мейілінше бақытты жандар боласыңдар, тіпті жат жерліктер арасында да белгілі болып, құрметке бөленіп қана қоймайсыңдар, сонымен қатар өз ұрпақтарыңның көз алдында мызғымас атақ-даңққа ие боласыңдар. Егер сендер Жаратушы Иеміздің әмірі бойынша мен өздеріңе табыс еткен заңдарды қатаң сақтап, бұлжытпай орындайтын болсаңдар және олардың мән-мағынасын терең ұғынуға зор ынтамен тырысып, күш-жігер жұмсайтын болсаңдар, мұның бәріне де қол жеткізе аласыңдар. Мен сонда ғана өздеріңмен қуанышты сезім жағдайында қоштасатын боламын, өздеріңе берілген игіліктерді көңілге медеу тұтып, өздеріңді кемеңгерлік заңнаманың, жан-жақты жетілген мемлекеттік тәртіптің және ізгі ниетті рақымшыл басшылардың қамқорлықпен қарайтын құзырына тапсырамын... Маған қатысты талай рет келеңсіз қылық көрсеткендеріңдей, өз басшыларыңның алдында оған қарсы ешқашан ашу шақырып, ызасын келтіруші болмаңдар...»

3. Осындай сөз сөйлеген Мұса халыққа өмірдің барлық заңдары мен ережелері жазылған кітапты табыс етті. Халықтың көз жасы көл болып жылады, енді қамқор көсемдерімізден айырылып қалатын болдық-ау деп өте-мөте күшті өкінішпен шағынды; адамдар сонымен бірге оның өздерін азапты өмірден құтқару үшін қандай қамқорлықпен әрекет жасағанын, сол жолда жеке өзінің алуан түрлі қауіп-қатерге бас тіккенін естеріне алды, енді қайтып бізге мұндай қамқор басшы табыла қоймайтын шығар деп қайғыра уайымдады. Сонымен қатар олар егер Мұсаның жанашырлық жақтауы тоқтар болса, онда бізге Жаратқан Иеміздің қолдау көрсетуі де бұрынғыдай әрдайым жақсы бола бермейтін шығар деп қауіптенді; олардың аса ауыр қайғы-қасіретке бой алдырғаны сонша — кешегі шөл далада жүрген азапты күндерде өздерінің лайықсыз мінез көрсеткен қылықтары үшін қатты өкінді, жұрттың бәрі де өксіп-өксіп, еңіреп жылады, сабыры мүлде таусылып, жұбана алмай қойды. Ал Мұсаның өзі оларға басу айтумен болды, олардың назарын өзінен басқа жаққа аударуға тырысып бақты, өзінің сіңірген қызметі бейне бір мұншалықты көл-көсір көз жасына тұрмайтынын айтып, одан гөрі оларға өзі қалдырған ережелерді қатаң сақтау керектігіне барынша көздерін жеткізуге күш салды.

4. Сонымен халық жиналысы тарады. Ал мен өзімнің ұзақ-сонар баяндауымды бұдан әрі жалғастырудан бұрын енді өзіміздің мемлекеттік құрылысымыздың ерекшеліктеріне тоқталып өтсем деймін. Мұсаның данышпандығы мен қайырымдылығы арқасында мұндай мемлекеттік құрылыстың қалай пайда болғанын оқушыларымыздың сол бастапқы түрінде неғұрлым тереңірек түсінуіне сонда ғана едәуір мол мүмкіндік туар еді. Мен мұның бәрін де Мұса қалай жазып қалдырса, тап солай жеткізетін, оған өз жанымнан бояма ешнәрсе де қоспайтын боламын... Бұл жердегі менің тарапымнан ендірілген бар жаңалық сол — менің ол материалдарды белгілі бір жүйеге келтіріп топтастырғаным ғана. Өйткені алдын ала жазып қалдырылған қағидалар оның шығармаларының соншалықты алуан түрлі кез-келген жерінде бет-бетімен ретсіз шашырап жүр екен. Өйткені бұл жазбаларды Мұса Жаратқан Иемізден әр кезде әрі әр жерде алып келген болатын. Бұл жерде менің алдын ала мұндай ескертпе жасап отырған себебім өзімнің діндестерімнің арасынан табылуы мүмкін кездейсоқ оқушының тарапынан менің жеке басыма шығарманың түпнұсқасынан ыңғайсыз ауытқып кеткен деп шүйіле кінә тақпауын көздедім. Дегенмен, бұл ретте мен мемлекеттік құрылысымызға қатысты жарлықтар мен нұсқауларға ғана тоқталмақпын. Мұсаның өзге халықтармен де ортақ заңдарына егжей-тегжейлі талдау жасау құқығымды кейінге қалдыра тұрамын...

5. «Сендер Қанахан еліне орнығып, жайғасып алғаннан кейін оның бүкіл игілігін емін-еркін пайдаланатын боласыңдар, ақырында, қалалар сала бастайсыңдар. Ал Жаратқан Иеміздің ойынан табылып, Оны риза ету үшін мынадай нәрселерді істеңдер: әрине, Жаратқан Иеміздің өз қалауымен таңдаған және Оның өзі көрегендікпен көрсетіп беруімен Қанаханның ең жақсы және топырағы құнарлы жеріндегі бір қаланы қасиетті қалаға айналдырыңдар. Ол қалада Құдайға құлшылық жасап, дұға оқитын бір ғана михрабы бар жалғыз ғибадатхана салынатын болсын. Оның қабырғалары ешқандай өңделіп тегістелмеген, кездейсоқ табылған тастардан қалануы тиіс. Сыртқы көрінісі неғұрлым көз тартарлық сыпайы болуы үшін әкпен ақтап қою қажет. Құрбандық шалынатын ол жерге ешқандай жасанды басқыш сатымен көтерілуге болмайды, топырақтан үйіп жасалған текпішек арқылы бару керек. Басқа бірде-бір қалада ешқандай ғибадатхана, ешқандай михраб бөлмесі болмауы тиіс — өйткені біздің Жаратқан Иеміз де жалғыз, еврей халқы да жеке дара. Міне, сонда ғана сендердің бастарыңа қонған бақ-береке берік орнығып, мәңгі қала беретін болады».

6. «Егер кімде-кімнің ақ некеге адалдықты бұзуға батылы баратын болса, онда ол тас боран жасап өлтірілетін болсын, мәйіті бір күн бойы жұрттың көзі түсетін орынға жоғары асып қойылатын болсын және масқара етіп жерленсін».

7. «Еврейлер елдің қай қиыр шетінде тұрса да ғибадатхана салынған әлгі қалаға жылына қайткен күнде де үш рет келіп, бас қосып, Жаратқан Иемізге өздеріне көрсеткен игі қамқорлығы үшін ризашылық алғыс сезімдерін білдіріп, одан өздеріне болашақта да қолдау көрсете беруін жалбарына тілеп қана қоймай, сонымен қатар бір-бірімен жеке танысып, бірлесе дәмдес болу арқылы аралас-құралас қарым-қатынастарын үзбей, әрқашан жақын бола түскені абзал. Өйткені тайпалас, қандас, белгіленген ортақ тәртіп бойынша өмір сүретін жандардың бірін-бірі жете білгені қандай жақсы десеңдерші! Ал мұның өзі — адамдардың бір-бірімен өзара қарым-қатынас жасау арқылы қол жеткізуге болатын қасиет. Жиі-жиі көрісіп, әңгіме-дүкен құрысып тұратын адамдар ол кездесулерді ұмытпай, ұзақ уақыт естерінде сақтайды, ал ондай өзара жарқын қарым-қатынас атаулыдан мақұрым қалғандар бір-біріне мәңгі-бақи жат жандар болып кетеді».

8. «Менің дін қызметкерлері мен олардың кіші көмекшілеріне бөлген десятинамнан өзге екінші десятина жер қосымша бөлінетін болсын, ол қосымша десятина ел ішінде сатылуға жатсын, ал одан түскен қаржы қасиетті қаладағы жалпы жұрттың тамақ ішуіне және Құдайға арнап құрбандық шалуға жұмсалатын болуы тиіс. Мұның өзі әбден әділ болмақ. Өйткені бұл елге иелік етуге мүмкіндік берген Мәңгі жасайтын Құдайдың құрметіне осы елдің, оның жерінің сыйлаған өнімін жомарттықпен жұмсау игілікті шара болып табылады».

9. «Зинақорлыққа салынып, бұзылған әйелдің тапқан ақшасына құрбандық шалуға тыйым салынады. Өйткені Жаратушы Иеміз күнәға батып тапқан табыстан түскен ақшаға сатып алынған құрбандықты қабыл алмайды. Себебі ондай құрбандық ақша табу үшін жасалатын масқара әрекеттен әлдеқайда жаман. Сондай-ақ қолға үйретілген иттерді, мейлі олар аңшы иттер немесе үй күзететін иттер болсын, бәрібір оларды бір-бірімен ұйықтыру арқылы ақыға алынған ақшаға Құдайға арнап құрбандықтар шалуға тыйым салынады».

10. «Өзге мемлекеттердің құрмет тұтатын құдайларына ешқайсыңның да батылдарың барып, тіл тигізбеулерің керек. Сондай-ақ басқалардың ғибадатханаларын тонауға немесе Құдай жолына арналған қандай дүниені болса да иемденуге рұқсат етілмейді».

11. «Сендердің ешқайсыңа да жүннен немесе кендірден тоқылған киім киюге болмайды: ондай киім киюге Құдай жолына жете берілген діни қызметкерлердің ғана құқығы бар».

12. «Халық қасиетті қалада Құдайға құлшылық ету үшін Күзгі күрке мерекесіне жиналған кезде әрбір жеті жыл сайын ең жоғары мәртебелі діни қызметкер өзінің дауысы жақсы естілетіндей жоғары орынға көтеріліп, жұрттың бәріне заңдарды дұрыстап оқып беруге міндетті; оның тыңдаушылары арасында әйелдердің де, балалардың да, тіпті құлдардың қатыса беруіне әбден болады. Өйткені әлгі заңдардың олардың әрқайсысының жүрегіне ұялап, жақсы мәлім болғаны әрі естерінде сақталғаны, нығайып, беки түскені жақсы. Сөйтіп, адамдар сол себепті де күнә жасауға бара алмайды және тиісті қаулы-қарарлардан хабарсыз едім деп сылтау айта алмайды. Оның үстіне, мұндай жағдайда заңдар күнәға батқандардың көз алдында зор маңызға ие бола түседі. Ол үшін әлгі заңдар бойынша күнәлілерді қандай ауыр жаза түрлері күтіп тұратынын олардың естеріне салу қажет...»

13. «...Мәңгі жасайтын Құдайдың құдіретін және Оның бізге деген ниетінің дұрыс екенін көрсететін нәрселердің бәрін де біз тұмар етіп жазып алып, оны маңдайымызға жапсырып, қолымызда ұдайы ұстап жүру арқылы Жаратқан Иеміздің бізді жарылқайтынын барлық жерде де көрсете білуге тиістіміз».

14. «Әр қаладағы басқару билігі өздерінің ізгі ниетті іс-әрекеттерімен және әділеттілікке деген айрықша құштарлығымен көзге түсіп, көпке танылған жеті адамның қолында болсын, ондай басқармалардың әрқайсысының жанында Левин ұрпағынан тараған екі адам көмекші ретінде отыратын болсын. Қалалық судьялар (қазылар) болып тағайындалғандарға мейлінше зор құрмет көрсетілетін болсын — өйткені олар қатысып отырған жерде басқалардың бірде-бірінің аузынан былапыт жаман сөздер шықпауы немесе әдепсіз әрекеттер жасалмауы тиіс. Оның себебі мынада: жоғары лауазым иелері болып табылатын адамдарға көрсетілетін мұндай ерекше құрмет Жаратқан Иемізге көрсетілетін аса зор құрмет те болып табылады және Оны ешкімнің де тайсалмай жек көріп, қорықпауына жол берілмейді. Құдайына қараған қазылардың (судьялардың) өз білгендерінше жасаған ұйғарымдарының бәрі де, егер әлдебіреу ол ұйғарым ақшаға сатылу арқылы құқық бұзу немесе қандай да бір заңға қайшы келетін басқа себеппен жасалған теріс ұйғарым болып табылатынын дәлелдеп шықпаса, қай кезде де ешқандай күмәнсіз дұрыс деп қабылдануы керек. Өйткені қазылар (судьялар) өз қара бастарының пайдасына бола немесе біреуге бүйрегі бұру арқылы теріс ұйғарым жасауға бара алмауы тиіс, олар ақиқат шындықты бәрінен де жоғары қоюы қажет. Бұлай етпеген жағдайда Жаратқан Иеміздің өзін қорлап, масқара ету болып шығар еді...»

15. «Бір адамның ғана берген куәлігінің заңды күші болмауы тиіс. Куәгердің саны үшеу немесе ең кемі екеу болуы қажет. Олардың мінсіз өмір салты берген куәлігінің әділдігіне кепіл бола алуы керек. Әйелдердің әдетте ұшқалақтығы мен бұра тартуға бейім тұратын әділетсіздігі салдарынан олардың берген куәлігі назарға алынбауы тиіс. Сондай-ақ құлдарды да куәлікке тартуға болмайды. Өйткені олардың ізгі ниетті ойлау қабілеті жетпейді — себебі өздерінің жеке басының мүддесіне бола немесе қорқыныш сезімінің салдарынан ақиқатты айтпай, шындықты жасырып қалуы әбден мүмкін деген күмән пайда болады. Егер әлдебіреудің жалған куәлік бергені сезілсе, онда ол айыпталушы кінәлі адамға берілетін жазаға өзі де тартылуы тиіс».

16. «Егер әлдебір жерде кісі өлтіру оқиғасы бола қалса және оны біреудің кек алу мақсатымен қасақана жасалуы мүмкін деген күдік тумаса, онда кісі өлтірушіні мүмкін болатын барынша ынта-жігер жұмсау арқылы іздеп табу керек, егер қажет болса, оны көрсетіп бере алатын адамға сыйақы тағайындауға дейін бару керек. Егер бұл тәсіл де бос әурешілікке айналса, онда кісі өлімі болған жерге таяу қалалардың бастықтары мен ақсақал қарттары жиналып, мәйіт табылған жерге қай қаланың ең таяу тұрғанын анықтау үшін қашықтықты өлшейді. Қай қала жақын болса, соның басшылары бірігіп, бір баспақ-қашарды сатып алып, әлі түрен тимеген, тұқым себілмеген жайлау жерге алып барып бауыздайтын болсын, ал әлгі қаланың дін қайраткерлері, левиттері (төменгі дәрежелі дін қызметкерлері) және ақсақал қарттары бауыздалып жатқан баспақ-қашардың қаны жұққан қолдарын оның басы үстіне жуатын болсын, содан кейін: «Біздің қолымыз таза, кісі өліміне жұмсалған жоқ, сондай-ақ бұл қылмыстың жасалуына ешқандай қатысымыз жоқ» деп, бар дауыстарымен мәлімдейтін болсын. Ақыр аяғында олар Жаратқан Иеге жалбарынып, алдағы кезде өздеріне мейірімді болуды, елді мұндай қатыгез сұмдық іс-әрекеттің қайталануынан сақтауды сұраулары тиіс».

17. «Басқарудың ең жақсы түрі аристократиялық (ақсүйектік) басқару болып табылады. Сіздер өз өмірлеріңізді соған сәйкестендіріп реттеуге тиістісіздер. Басқарудың басқа түрін іздеп, әуре болмай-ақ қойыңыздар. Аристократиялық басқаруды, оның заңдарын мойындап, мүлтіксіз бағыныңыз, өзіңіздің барлық іс-әрекеттеріңізді соның нормаларына сәйкестендіріңіз. Өзіңіздің билеуші әміршіңіз тек қана Жаратқан Иеміз екенін мойындасаңыз, сіз үшін соның өзі де жетіп жатыр...»

18. «Өз елдеріңнің де, тату-тәтті тұратын көрші елдеріңнің де шекарасын өз еріктеріңмен беталды өзгертуге рұқсат етілмейді. Керісінше, ол шекараларды бұзудан барынша сақтану қажет, Жаратқан Иеміз оларды о баста Өзі белгілеп берген деп білу керек. Өйткені шекараны бұзып, өз еліңнің иелігіндегі жерді кеңейту тек соғыстарға соқтырады, бүлікшілікке душар етеді. Шекара бұзуға барған адамның көп ұзамай заңды бұзуға батылы барады».

19. «Кімде-кім жер өңдеп, егіншілікпен айналысса және ол жердегі жеміс ағаштары төрт жылдан бұрын өнім берсе, онда ол алғашқы өнімді Құдай жолына арнауына да, жеке өзінің пайдалануына да болмайды. Ал төртінші жылы оның бүкіл жемісін жинап алатын (өйткені бұл кездегі жеміс әбден пісіп жетіледі) және қасиетті қалаға алып баратын болсын. Сөйтіп, ол жемістерді жерден өндірілген басқа да өнімдердің оннан бір бөлігімен қоса дос-жарандарымен, жетім-жесірлермен бірге жалпы тамақтануға жұмсайтын болсын. Сонымен, ол тек бесінші жылы ғана жерден өнген өнімді түгелдей өз қалауынша пайдалана алады».

20. «Жүзім егілген жерге өзге тұқымды себуге болмайды. Жүзімді қоректендіретін топыраққа сол жүзімнің өзі де жеткілікті. Өйткені ол жерді соқамен өңдеуге келмейді. Жерді өгіз жегілген соқамен жырту керек. Өгізге қосарлап өзге үй жануарын соқаға жегуге болмайды. Жердің бір жануардың күшімен ғана жыртылғаны жақсы. Тұқымның таза болуы тиіс, басқа дақылдардың қоспа тұқымдары аралас болмауы керек. Өйткені табиғат екі не үш түрлі дәнді дақылдың аралас егілуіне төзбейді. Сондай-ақ әртүрлі жануарларды да бір-бірімен шағылыстыруға болмайды. Олай етудің қауіпті болатын себебі бар: оларды көрген адамдардың да өзінің тұқымын бұзуға баруы мүмкін. Есуастық нәрселердің барлығы да ең алғашқы болмашы ғана жаман себептерден бастау алады. Сондықтан да қайдағы бір еліктеу арқылы қоғамдық өмірдің бүкіл құрылысын түбірімен өзгертіп жіберетін бірде-бір нәрсеге жол берілмеуі керек. Керісінше, тап сондықтан да заңдар практика жүзіндегі бірде-бір жағдайды назардан тыс қалдыра алмайды және олардың барлық күш-жігері барлық нәрсенің мейлінше мінсіз болуына мүмкіндік туғызуға бағытталған».

21. «Кімде-кім егін орып, дәнді дақылдарын жинаса, оның бірнеше бауын мұқтаждық көріп жүрген кедейлерге қалдыруға міндетті. Өйткені мұның өзі олар үшін ойламаған жерден тапқан табыспен бірдей. Кедейлер үшін бірнеше шоқ жүзімді, сондай-ақ өздерінің зәйтүн ағашы жоқтар үшін оның бірнеше дәнін үзбей, сабағында қалдырған сауап. Бүл жемістерді соншалықты мұқият жинап алу оның иелеріне әлгі мұқтаж адамдардың алғыс сезіміне бөленуден артық пайда келтіре қоймайды. Егер әркім өз пайдасын ғана ойлауға ұмтылмай, өздеріне жақын адамдардың да мұқтаждығын ескеріп, көмек көрсетсе, онда Жаратқан Иеміз оның жерінің құнарлылығын арттырып, бұрынғысынан да көп өнім жинауына жағдай жасайды. Сондай-ақ егін орып, астық бастырған кезде өгіздің аузын буып қоюға болмайды. Өйткені өзімізбен бірдей еңбек етіп, күш-жігер жұмсаған, сөйтіп бітік егіннің өсуіне үлес қосқан жануарды дәмнің белгілі бір мөлшердегі үлесінен айыру әділдікке жатпайды. Жолаушы жүрген адамдардың, мейлі ол жергілікті халықтың өкілі немесе шетелдік болсын бәрібір, пісіп тұрған жемістен дәм татуына, өз қолдарымен үзіп алып, тоя жеуіне тыйым салынбауы тиіс, қайта олардың пісіп тұрған жемісті осылай пайдалануына өзі мүмкіндік туғызғанына қуануы керек. Алайда жолаушылардың ондай жемісті тоя жегенімен қоймай, қалауынша ала кетуіне рұқсат етілмейді. Жүзім шоқтарын сығуға алып бара жатқан иесі жолда қарсы ұшырасқан адамдардың ол жүзімнің дәмін татып көруіне қарсылық жасамауы тиіс. Өйткені Жаратқан Иеміз бұйыртқан ырыстан дәм татқысы келген адамға сараңдық жасау әділеттілік болмайды. Әсіресе Құдайдың құдіретімен жеміс пісіп, үйіліп-төгіліп жатқан кезде тарынбау керек. Егер кейбіреулер сыпайылық сақтап, жемістің дәмін татып көруден ұялатын болса, оның үстіне, олар шынында да израильдіктер болып шықса, ол адамдарды еншісі бір өз туысы ретінде, ал өзге жақтан келген шетелдік болса, Жаратқан Иенің өзі бұларға берген меймандостық қасиеті туралы естелік ретінде әлгі жемістердің дәмін татуға шақыруы, немесе бірнеше данасын ала кетіңіз деп өтінуі дұрыс болады. Бұл жерде мәселе мынада: шын жүректен біреуге жасалған кез-келген жақсылық ешқандай да із-түзсіз жоғалып кетпейді, оның үстіне, Жаратқан Иеміз жер бетіндегі бүкіл игілік байлығын бір өзіміз ғана пайдаланып қоймай, өзгелердің де пайдалануына өз еркімізбен мүмкіндік беруіміз үшін бұйыртып, сыйлағанын естен шығармағанымыз абзал. Бұл ретте Жаратқан Иеміз еврейлердің өз меншігіндегі мүлкін өзге адамдармен бөлісуі Оның, Мәңгі жасайтын Құдайдың, Израиль халқына рахымы түсіп, жомарттық сыйлағанын еврей емес халықтардың неғұрлым айқын аңғарып, көре білгенін қалайды. Егер кімде-кім осы нұсқауды орындаудан бас тартатын болса, онда оған қоғамдық қызмет атқарушының қолымен біреуі кем қырық қамшы дүре соғылуы керек; бұл жерде оның өз еркіндігі өзінде екені ескерілмейді, ал мұндай масқара жаза оған өз қара басынын қамын жеудің құлына айналып, заңды қаулы-қарарды аяқасты етіп бұзғаны үшін берілген болып табылады. Мысыр жерінде (Египетте) жүргенде, шөл даланы кезіп, азап шеккен кезде бастарыңнан кешкен қайғы-қасіретке ұқсас ауыр жағдайға душар болғандарға барынша қамқорлық жасауларың қажет-ақ. Өйткені сендер Жаратқан Иеміздің рахымы түсіп, қамқорлық жасауы арқасында мол байлық пен рақат дүниеге кенеліп отырған қазіргі кездерінде көмекке мұқтаж адамдардың бәріне де, оларды алалап бөліп-жармай, бірдей мөлшерде қол ұшын берулерің керек».

22. «Жоғарыда айтып өткенімдей, жыл сайын жинап алынған өнімнің оннан екі бөлігінің бір бөлігін левиттерге (кіші дін қызметкерлеріне), екінші бөлігін жалпыға бірдей қоғамдық ортақ тамақтану жолына жұмсаумен қатар, әрбір үшінші жылы өнімнің оннан үш бөлігінің бір бөлігі жесірлер мен жетімдердің мұқтажын өтеуге жұмсалуы керек. Алғашқы пісіп жетілген жемістердің бір бөлігін әркім қасиетті қалаға алып барып, өздеріне осынша жеміс беретін жер сыйлаған Жаратқан Иеге ризашылық білдіріп, алғыс жаудыруы, заң тәртібімен белгіленген құрбандық шалу рәсімін атқаруы, оның бірінші бөлігін дін қызметкерлеріне беруі тиіс. Кімде-кім осының бәрін істеп болып, яғни өнімнің левиттерге, жалпыға бірдей қоғамдық ортақ тамақтанудың жолына жұмсалатын бөліктерін, алғашқы пісіп жетілген жемістермен қоса беріп біткеннен кейін үйіне қайтар алдында киелі ғибадатханаға қарама-қарсы тұрып, Жаратқан Иеге еврейлерді мысырлықтардың еңсе басар езгісінен құтқарғаны және өздерін осындай тамаша әрі топырағы құнарлы елге ие еткені үшін шексіз алғысын білдіретін дұға оқуға міндетті. Ол сонымен қатар өндірген өнімнің оннан екі бөлігін Мұсаның заңдарына сәйкес алып келіп, беріп бара жатқанын бар даусымен естірте жария етуі және Құдайға жалбарына дұға оқып, Оның мұның және бүкіл еврейлерге ғасырдан ғасыр бойына тап осылай ізгі ниетті әрі қайырым-рахымы мол қалпында қала беруін, олардың бәріне Өзі бұйыртқан ізгілік атаулыны түгел сақтауды, егер мүмкін болып жатса, Оның өзіне тән рахымының арқасында оны бұрынғыдан арттыра түсуін өтіне сұрауға міндетті болуы керек».

23. «Неке жасына жеткен әрбір жігіт тәрбиелі ортадан шыққан, бас бостандығы бар қызға үйленуі керек. Қызға үйлену жөнінде ниеті жоқ жігіттің басқа адаммен бас қосқан әйелмен байланыс жасап, оның заңды некеде тұратын күйеуінің намысын қорламауы тиіс. Бас бостандығы өзіндегі жігіттің күңмен некеге тұруының қажеті жоқ. Бұл жерде олардың тіпті бір-біріне деген құштар сезімі қаншалықты күшті болуы да шарт емес. Ең бастысы, әркім өзінің елікпе-қызба сезімін, нәпсі құмарлығын тыя білуі адамның ең жақсы жарасымды қасиеті екенін және мұның өзі әркімнің адамгершілік абыройын барынша арттыра түсетінін ескеру керек. Сондай-ақ жезөкше әйелдермен некеге тұруға болмайды. Өйткені оның тәнін саудаға салып, арамдап қорлағаны үшін Құдай оның некеқиярға арнап шалған құдайысын қабыл алмайды. Оның үстіне, ізгі ниетті әрі ақыл-есі емін-еркін дұрыс қалыптасатын, қайырымдылық жасауға бейім балалар ондай масқара некеде тұрғандардан немесе бір-бірімен некесі еріксіз қиылғандардан өрби алмайды. Егер біреу күнәдан пәк қызбын деп жүрген, бірақ шындығында тіпті де ондай болып шықпаған қалыңдығына үйленген жағдайда оған қарсы сот процесін қозғауға құқықты және жеке өзінің айыптаушы ретінде сөз сөйлеп, өзінің қолында бар бүкіл айғақтарын қалыңдығының кінәлі екенін дәлелдеуге пайдалана алады. Сөйтіп, айыпталушы жақты қорғауға және оның орнында болып, әрекет жасауға қыздың әкесі немесе ағасы мен інісі, әйтеуір өте жақын туыстарының біреуі ғана құқықты. Егер соттың барысында қыздың күнәдан пәк екені анықталса, онда айыптаушы күйеуі оны өзімен бірге тұра беруі үшін қалдыруға міндетті және басқадай салмақты да дәлелді себептері болмаса, оны төркініне алып барып тастау құқығынан біржола айырылады. Ал әйеліне соншалықты дөрекі әрі асығыс айып тағып, жала жауып, масқара еткені үшін күйеуі қатаң жазалануы керек. Атап айтқанда: қамшымен бір кем қырық дүре соғылуы және қайын атасына елу сикл (иудейлердің күміс ақшасы) айып төлеуі тиіс. Ал қыздың шынында да кінәлі екені, өзінің заңды некесі қиылғанша абыройын сақтай алмағаны дәлелденсе, онда, егер қарапайым халық арасынан шыққан болса, оған тас боран жасау жазасы қолданылады, ал дін қызметкерлерінің отбасынан шыққан болса, ол тірідей өртеп жіберіледі. Егер біреудің екі әйелі болса және олардың біреуін оған деген ерекше құштарлығы, сұлулығы немесе басқадай бір себеппен көрер көзге ашықтан-ашық алалап жақсы көретін, ал екінші әйелін елеп-ескерусіз жек көретін болса, егер жақсы көретін нақсүйер тоқалынан ұл туатын болса, ал ол бәйбішеден туған ұлынан кіші болса және әкесі кіші баласын оның шешесін ашықтан-ашық жақсы көретіндігі себепті жасы үлкен түңғыш ұлы ретінде мұраны, заңда белгіленгендей, екі есе артық иелену құқығын соған бергісі келсе, онда мұндай жосықсыздыққа жол беруге мүлде болмайды: әкесі інісінің шешесін жақсы көреді екен деп ағасының мұра иелену құқығынан айыру әділеттілікке жатпайды. Басқа біреудің айттырып қойған қалыңдығымен оның басын айналдырып, келісімін алу арқылы байланыс жасаған адам ол қызбен бірге өлім жазасына кесілуге лайық. Өйткені бұлардың екеуі де кінәлі: жігіттің кінәсі ар-ұятты аттап өтіп, қызды өз айтқанына қалайда көндіргендігінде және мұндай әрекетті заңды некеден артық көргендігінде, ал қыздың кінәсі еркекжандылық сезімге бой алдыру немесе басқа бір пайдакүнемдік арқылы жігітке беріліп, зинақорлық жолға түсуінде. Егер жігіт қызды бас салып зорлайтын болса және ол жердегі таяу маңайда көмектесе аларлық ешкім жоқ болса, онда жігіттің бір өзі ғана өлім жазасына кесілуі тиіс. Ал, әлі ешкімге айттырылмаған басы бос қызды зорлаған жігіт оған міндетті түрде үйленетін болады. Егер ондай неке қыз әкесіне ұнамайтын болса, онда қызды зорлаған айыпты адам қыздың әкесіне елу сикл өсімімен айып төлейтін болады. Егер әлдебіреу, өмірде өте көп кездесетініндей, әлдебір себеппен өзінің заңды некеде тұратын әйелімен ажырасқысы келсе, оған енді қайтып ешқашан жоламайтыны жөнінде өз қолымен жазылған куәлік беруі керек. Күйеуінен ажырасқан ол әйел тек сонда ғана өзге біреумен некеге тұру құқығына ие бола алады. Егер ол әйел екінші күйеуінен де опа таппаса немесе ол күйеуі өліп қалса, сөйтіп оның алғашқы күйеуі некеге қайта тұрғысы келсе, онда ол әйелдің бұрынғы күйеуіне қайтып оралуына рұқсат етілмейді. Егер баласы жоқ әйелдің күйеуі қайтыс болса, онда ол жесір әйелге күйеуінің ағасы не інісі үйленуі тиіс және ол әлгі әйелден туған ұл балаға қайтыс болған өз ағасының, не інісінің атын қоюы, ол баланы марқұмнан қалған мал-мүлікке мұрагер етіп тәрбиелеуі керек. Бұл қағида жалпыға бірдей пайдалы, өйткені ондай талаптар орындалған жағдайда тұқым жойылып кетпейді, мал-мүлік отбасының өз меншігінде қалады, жесір әйелдің тұрмыс жағдайы жеңілдейді, оның өз күйеуінің ең жақын туыстарының біріне әмеңгерлікпен тұрмысқа шығуына рұқсат етіледі. Егер марқұмның туысы жеңгесіне не келініне үйленгісі келмесе, онда әлгі жесірдің ақсақалдар жиналысына шағым айтып, өз отбасында қалғысы және бала тауып, ұрпақты жалғастырғысы келсе де қайын ағасының немесе қайын інісінің әмеңгерлік жолмен үйленгісі келмейтінін, сөйтіп марқұм болған бауырының рухын, масқара етіп, қорлап отырғанын мәлімдейді. Ақсақалдар жиналысы әйелдің марқұм болған туысынан өз жесіріне неге үйленгісі келмейтінін сұрайды. Оның қайтарған жауабының қаншалықты негізді әрі салмақты немесе қисынсыз екеніне қарамай, ол әйел марқұм күйеуінің туысының аяқ киімін шешіп алып, оның бетіне түкіруі керек, сонымен қатар мұның өзі марқұмның рухын масқара етіп, қорлағаны үшін әбден лайық жаза екенін айтуы тиіс. Осыдан кейін жесірдің әмеңгері өмір бойы арылмайтын масқара қарғыс қамытын киіп, жиналыстан біржола кетеді, ал жесір әйел өзінің ойында бар кез-келген қалаған адамына тұрмысқа шығуына құқықты болады. Егер кімде-кім соғыс кезінде әлдебір қызды немесе күйеуге шыққан әйелді тұтқынға алатын болса және оған үйленгісі келсе, әлгі әйелге не қызға ол шашын алып, қаралы киім киіп, соғыста қаза болған өз туыстары мен жақындарының азасын тұтып болғаннан кейін ғана қосыла алады. Өйткені ол қыз не әйел салтанатты тойға және неке қию қуанышына өзінің қайғы-мұңынан арылып болғаннан кейін ғана ықылас білдіре алады. Оның үстіне, үйленетін адам да оның көңіл-күйімен және тілегімен санасуы керек, өз қара басының ләззат алуын ғана ойлап қалмауы тиіс. Сөйтіп, олардың отыз күннен кейін ғана некелесуіне болады — өйткені бұл мерзім әрбір саналы адамның өзіне ең жақын туыстарының азасын тұтуына әбден жеткілікті. Ал егер оның күйеуі өзінің құмарын қандырып, ынтығын басқаннан кейін ол әйелмен некеде тұрғысы келмесе, оны күңге айналдыруға құқықты бола алмайды, қайта оның жеке басына толық бостандық беріп, қайда кеткісі келсе, сонда кетуіне рұқсат етеді».

24. «Өздерінің ата-анасын жек көріп, оларды менсінбейтін, оларды құрметтеуді елеп-ескермейтін жас жігіттерге олардың әкелері алғашқыда сөзбен айтып, ақиқат шындықты түсіндіруге тырысатын болуы керек. (Өйткені әке балаға сыншы ретінде жеткілікті дәрежеле қазылық айта алады). Бұл ретте ата-аналары жастардың келеңсіз қызықтарын бетіне басып ұялтуы, яғни олар бір-бірінен ләззат алу үшін ғана, бір-бірімен бас қосып, мал-мүлкін арттыру үшін ғана некеге тұрмағанын, бала сүйіп, оларды тәрбиелеп, адам қатарына қосу үшін, қартайған шағымызда қамқорлық жасап, қас-қабағымызға қарайтын, не қажетіміздің бәрін де жасайтын мейірімді балаларымыз болады деп некелескенін айтуы тиіс. Бұл ретте сөзге құлақ қоймайтын жетесіз балаларға шамамен былай деу керек: «Сен туғанда біз қандай қуанып едік, Жаратқан Иемізге мейлінше риза болып, сенен ешнәрсені де аяған жоқпыз, саған пайдалы болатын ең жақсы деген тәрбиені түгел беруге тырыстық...» Егер сөз жүзіндегі мұндай шаралар мен табандылықпен жүргізілген ақыл-өсиет құлағына қонбаса, ақылға келуге көнбей, әрекеттің бәрі босқа кететін болса, оның үстіне, ата-анасына тіл тигізіп, балағаттап, ұдайы қорлай беретін, сөйтіп ата-анасын өзіне мүлде қарсы қоятын болса, ондай баланы ата-анасы тұрғындардың белсене араласуымен қала сыртына алып шығып, тас боран жасап, ұрып өлтіруі, ал мәйітін жұрттың бәрі күні бойы көріп, жиіркеніш білдіріп болғаннан кейін түн қараңғысында қара жердің қойнына беруі керек. Заң бойынша өлім жазасына кесілген қылмысты адамдардың бәріне де тап осындай жаза қолданылатын болсын. Жауларды да тап осылай жер қойнына жасыру керек. Әділ жазасын алған адамның мәйіті белгілі бір мерзімнен ұзақ уақыт көмусіз жатып қалмауы тиіс».

25. «Бірде-бір еврей еврейді тамақтандырғаны немесе оған сусын бергені үшін артық ақша алуға тиіс емес; өйткені өзімен діндес адамның есебінен баюы әділеттілік болып табылмайды; қайта ол, керісінше, әлгі адамның мұқтажын өтеп, оған қайырымдылық жасауы, көмектесіп жіберуі керек; оның айтқан ризашылық алғысы алдағы кезде бұл жақсылығымның Құдай жарылқап, жеткілікті мөлшерде еселеп қайтуына себеп болады деп түсінуі қажет».

26. «Біреуден қарызға ақша алған, әлдебір кептірілген немесе жас жеміс алған адам ол қарызын Құдайдың құдіретімен өзінің жағдайы келген бойда зор алғыс сезімін білдіре отырып қайтаруға міндетті. Сөйтіп, өз борышын мұқият адал орындаған ондай адамның қажет бола қалған жағдайда тағы да қарыз ала тұруына мүмкіндік молынан туады. Ал қарыз алушы адам оны қайтаруды кешіктірген жағдайда қарыз беруші адамның оның үйіне баса-көктеп кіріп барып, соттың шығарған ұйғарымы болмайынша оның әлдебір дүние-мүлкін кепілдікке алып кетуіне болмайды. Бұл үшін ол қарыз алушының ауласында тұрып, кепіл ретінде басқа бір дүние-мүлкін беруді сұрауы тиіс. Қарыз алған адам оның айтқанын екі етпей орындап, кепілге берілетін затты өз қолымен алып келіп, табыс етуге міндетті. Өйткені бұл жерде заң қарыз беруші адамның жағында болып табылады. Егер қарыз алушы тұрмысы тәуір болса, әл-ауқаты бар адам болса, онда оның кепілге қойған затын қарыз қашан қайтарылғанға дейін қарыз беруші өзінде ұстай алады; ал қарыз алушы ондай жағдайы жоқ кедей бейшара болса, оның кепілге қойған заты күн батқанға дейін қайтарылуы тиіс; өйткені кепілге қойылған зат оның шапаны болған жағдайда ол бейшара оны түні бойы жамылып жатуы керек қой. Кедей бейшараларға қайырымдылық жасауды Жаратқан Иеміздің өзі де ерекше ұнатады емес пе? Қарыздың кепіліне кедейдің қол диірменін сыпырасымен және басқа да заттарымен қоса алуға болмайды; өйткені оның күн сайын тамақ істеп ішуі үшін қажет заттарын алып қою онсыз да бейшара адамның жағдайын бұрынғысынан бетер қиындата түсетін болады».

27. «Адам ұрлаған адам өлім жазасына кесілуі тиіс. Алтын не күміс ұрлаған адам оны екі есе артығымен қайтаруға міндетті. Біреулердің үйін тонау ниетімен баса-көктеп кіріп келген адамды өлтірген адам ешқандай жазаға тартылмайды, бұл ретте ұрының үйді тонап үлгермегені үшін де жеңілдік берілмеуі тиіс. Біреудің малын ұрлаған адам оның құнын төрт есе етіп төлеуге міндетті. Ал егер ұрланған мал өгіз болса, онда оның құны бес есе артығымен қайтарылуы тиіс. Ұрлық үшін салынған мұндай айыптың мөлшерін өтей алмайтын адам мал-мүлкі ұрланған үйдің құлақ кесті құлына айналуы керек».

28. «Өзімен тайпалас адамға құлдыққа сатылған адам оған алты жыл бойы қызмет етуге міндетті, ал жетінші жылы оған толық бостандық берілуі тиіс. Егер осы уақыт ішінде оның некеге тұрған күңнен туған балалары болса және оларды жақсы көріп, өзінің отбасын қимайтын себепті бұдан былай да құл болып жүре беруге ықтияр болса, онда елу жылдық мүшел жасқа толған кезде оның өзіне де, әйеліне де, балаларына да толық бостандық берілетін болуы керек».

29. «Кімде-кім көшеден алтын не күміс тауып алса, ол мұны жоғалтқан адамды іздеп табуға тырысуы, жоғалған заттың қайдан табылғанын хабарлауы керек, содан кейін иесіне табыс етуі тиіс. Өйткені басқа біреудің сорлап қалған сәтсіздігінен пайда таба қоюға болмайтынын естен шығармау керек. Тап сол сияқты басқа біреудің шөл далада адасып жүрген малын көрсе және оның иесі кім екенін таба алмаса, онда ол малды өз қарауына алып, аман сақтау қажет, басқа біреудің малын өз меншігіне әдейі алмағанына куә болуды Жаратқан Иеден жалбарына өтінгені абзал».

30. «Басқа біреудің суыққа тоңып, не батпаққа батып азаптанып жатқан малын көргенде не болса о болсын деп, қолды бір сілтеп кетіп қалуға болмайды, қайта оны өзінің меншігіндегі малы сияқты етіп, құтқарып қалуға барынша көмек жасауы керек».

31. «Жол таппай, адасып жүрген адамға жол көрсетіп жіберудің сауабы күшті. Ондай адамды келеке етіп, күлу арқылы жәбірлеуге болмайды, мазақ етіп өтірік жол көрсету — күнә, өйткені ол бейшара одан сайын қиналатын болады».

32. «Тап сол сияқты мылқаулар мен саңырауларды мазақ етіп, күлуге де болмайды, олай етуге қатаң тыйым салынады».

33. «Ұрыс-керіс кезінде кімде-кім екінші біреуге қару қолданбай-ақ жұдырық жұмсап, соққы берсе және әлгі бейшара сол жерде тіл тартпай өліп кетсе, онда жұдырық жұмсаған адам да тап солай өлтірілуі тиіс. Ал егер таяқ жеген жаралы адам өз үйіне жеткізіліп, сол жараның салдарынан бірнеше күннен кейін қайтыс болса, онда оны жаралаған адамға жаза қолданылмайды. Дегенмен жаралы адам тірі қалып, емделіп жазылуы үшін көп шығынға душар болса, онда оны жаралаған адам жасалған бүкіл ем-домға жұмсалған шығынды, дәрігерге төленген ақыны өтеуге міндетті. Егер кімде-кім жүкті әйелді теуіп жіберсе және ол әйел сол тепкінің салдарынан түсік тастаса, онда қазылар алқасы әлгі адамға ақшалай айып салуы тиіс; өйткені халқымыз әлгі түсіктің кесірінен бір перзентінен айырылды деп есептеледі; сонымен қатар әлгі кінәлі адам тепкі көріп, жәбір жеген әйелдің күйеуіне де тап солай айып төлеуге міндетті. Егер тепкі керген әйел бірден өліп кететін болса, онда оған зәбір көрсетіп қорлаған адам заңның «өлімге — өлім» деген қағидасына сай өлім жазасына кесілуі тиіс».

34. Бірде-бір израильдік өз үйінде у немесе басқадай зиянды дәрі-дәрмек ұстамауы тиіс. Егер одан сондай бір нәрсе табыла қалса, онда ол әлгі умен біреуді қалай өлтірмек болса, өзін де солай уландырып өлтіруге әбден лайық».

35. «Біреуге зақым келтірген, мертіктіріп мүгедек еткен адам тап сондай жаза тартуы тиіс. Ал мертіккен адам өзін мертіктірген адамға неғұрлым қатаң жаза қолдануды талап етпей, ақшалай өтем алуды қалайтын болса, сөз басқа: мұндай жағдайда мүгедек болып қалған адам заң бойынша ондай өтем ақша мөлшерінің сомасын өзі белгілеуіне құқықты».

36. «Сүзеген өгізді оның иесі өзі өлтіруге міндетті. Егер ондай өгіз біреуді егін орағы кезінде сүзіп өлтірсе, ол өгіз тас боран жасап өлтірілуі тиіс және оның етін жеуге тыйым салынады. Өгіздің сүзеген екенін бұрыннан біле тұра одан сақтану шараларын жеткілікті дәрежеде қамтамасыз етпеген иесінің қылығы сезіліп қалса, онда өгіз иесі адам өліміне кінәлі болды деп саналып, өлім жазасына кесіледі. Егер әлгіндей өгіз құлды немесе күңді өлімші етіп сүзіп, өлтіріп тастаса, ол өгіз тас боран жасап өлтіруге жатады, ал өгіз иесі өлген құлдың не күңнің иесіне отыз сикл айып төлеуге міндетті. Егер екі өгіз бір-бірімен сүзісіп қалса, онда оның екеуі де сатып жіберілуі тиіс, ал сатудан түскен ақшаны өгіз иелері өзара бөліп алуы керек».

37. «Кімде-кім құдық немесе су сақтайтын қойма қазып алса, онда ол құдықтың аузын тақтай қақпақпен жауып қоюды ойластыруға міндетті; әрине, одан басқа біреулердің су ішуіне кедергі келтіру үшін емес, қайта оларды абайсызда құдыққа құлап кетуден сақтандыру үшін солай жасауы тиіс. Егер аузы жабылмаған құдыққа басқа біреудің малы құлап өлсе, құдық иесі мал иесіне оның малының құнын төлеуі керек. Ал су қоймасының айналасына дуал тәрізді қоршау орнатылуы қажет, сонда оның шұңқырына түсіп кетіп, өліп қалу қаупі болмайды».

38. «Егер біреуге аманатқа деп сақтай тұруға зат берілсе, алған адам ол затты, ең қасиетті киелі зат, бейне бір Жаратқан Иеміздің өз мүлкі ретінде қарап, мұқият сақтауы тиіс. Ол затты өзге ешкімнің де, еркектің де, әйелдің де, алдап-арбап қызықтыру арқылы өз қолына түсіруге батылы бара алмайтын болуы керек; ондай жағдайда соншалықты мол ақшалай олжаға кенелу, ал жасалған айла-шарғының ізі мүлде белгісіз, құпия болуына кәміл сенімділік мүмкіндігі бар бола тұрса да оған қызықпауы қажет. Әркім қандай істе де барынша адал болуға, өзінің ар-ожданының үніне құлақ қоюға міндетті...»

39. «Ата-анасының кінәсі үшін балалары жазаланбауы тиіс, қайта сұрқия, қаскөй жандардан туа тұра ізгі ниетті қайырымды жандар болғаны үшін оларды жек көрмеу керек, қамқорлықпен аяу қажет. Тап сол сияқты балаларының жасаған теріс қылықтары үшін олардың ата-аналарын жауапты етуге де болмайды, өйткені қазіргі балалар ата-аналарын менсінбегендей асқақтап, кекірейе қарайды, олардың айтқан ақыл-кеңесіне құлақ асқысы келмейді».

40. «Әтектер қоғамынан, Жаратқан Иеміз адамдарға үрім-бұтағын көбейту үшін берген бала тудыратын еркектік жыныс мүшесін кестіріп тастағандардан әрқашан аулақ жүру керек. Ондай адамдарды өздерінің нәресте сәбиін өздері өлтірген, күнәлілер ретінде елден аластап қуу керек. Өйткені олардың тәні қалай піштірілсе, жаны да солай піштірілгені айдай айқын. Мінез-құлқы бұзық атаулыларға да тап солай қараған дұрыс. Адамдарды да, жануарларды да піштіріп жіберуге тыйым салынады».

41. «Сонымен бейбіт күндердегі біздің заңдарымыз осындай болсын; рақымы күшті қайырымды Құдай бұл заңдардың сендердің араларында бұлжымай орындалып, сақталуына жазсын. Әлдебіреу осы заңдарды өзгертетін немесе бұрмалап бұзатын кезең ешқашан тумай-ақ қойсын. Бірақ адам өмірінде саналы немесе санасыз түрдегі бассыздықтар мен қатерлі жағдайлар болмай тұрмайтын минөттер де кездеседі; сондықтан да ондай жағдайларға байланысты бірқатар қосымша нұсқаулар жазып қалдырамыз. Ол сендердің қалай да болмай қоймайтын жағдайда не істеп не қою керек екендігін алдын ала әрқашан біліп отыруларың үшін қажет...

Қажымай-талмай, адал еңбек етуді, қайырымдылық жасауды үйренгендерің үшін өздеріңе Құдайдың өзі нәсіп еткен елге соғыссыз ие болуларыңа жазсын; ол елге жатжерліктердің жойқын жорықтар жасауынан бір Құдайдың өзі сақтасын, өз араларыңда алты бақан алауыздық жайлап, біздің жазып қалдырған заңдарымызды орындаудан бас тартқызар былыққа душар ете көрмесін. Жаратқан Иенің өзі нәсіп еткен ол заңдарды бұлжытпай орындаңдар, оларда сендердің игіліктерің көзделгенін танып біліңдер. Өздерің жүргізуге, болашақта ұрпақтардың жүргізуге тура келетін соғыс атаулының бәрі де өз елдеріңнің шегінен тыс жерлерде өтетін болсын. Соғысты бастауға кірісер алдында өз жауларыңа әуелі елшілер мен жаршылар жіберіп, оларды алдын ала хабардар етіңдер. Өйткені мұның өзі соғыс әрекеттері басталмай тұрып дұшпандармен келіссөз жүргізулерің үшін қажет, оның барысында өздеріңнің қармақтарыңдағы жауынгерлерің, атты әскерлерің және жақсы жабдықталған қару-жарақтарың жетіп артыла тұрса да, ең бастысы, Жаратқан Иеміздің қайырымды қолдауы мен көмегіне ие екендеріңді, біле тұрсаңдар да, олармен қантөгіс қырғын соғысқа баруды, соның арқасында олардың мал-мүлкін тонап алып, қатты зиян келтіру арқылы олардың есебінен өздеріңнің баю жолына түсуді мақсат етпейтіндеріңді ескертіп қоюларың үшін жақсы. Егер осыған олардың көзін жеткізудің сәті түсе қалса, олармен бейбіт қарым-қатынас орнатқандарың әлдеқайда артық. Ал егер дұшпан жағы өздерінің күшіне сеніп, сендермен соғысуды қалайтын болса, онда Жаратқан Иемізге жалбарына тілек айтып, Оны ең жоғарғы қолбасшымыз деп біліп, жауға қарсы батыл шабуылға шығыңдар; ол үшін өзінің ержүрек көзсіз батырлығымен аты шыққан бір адамды ғана әскери қолбасшы етіп алдын ала тағайындап қою қажет. Өйткені қолбасшы көп болса, әдетте ортақ іске зиянын көп тигізеді, әсіресе тез әрі қажырлы іс-қимыл көрсету керек кезде қолбайлау болып, қиындық туғызады. Соғысқа дене күші мол, ержүрек батылдығымен танылған жауынгерлерден тұратын таңдаулы әскерлер ғана жіберілуі керек; қоян жүрек қорқақ элементтерді бөлек ұстаған жөн, өйткені олар шайқас шындап қыза бастаған кезде тұра қашып, жаудың жеңісіне жол ашады. Сондықтан да өздеріне таяуда ғана үй салып алған, бірақ онда бір жылға жетпейтін уақыт қана тұрған, еккен жүзімінің дәмін татып үлгермеген, бір-біріне енді ғана атастырылған немесе некелері жақында ғана қиылғандардың барлығы да соғысқа қатыстырылмайтын болуы тиіс; өйткені олар өздерінің болашақ бақытын ойлағанда қалай да тірі қалудың, аман-есен үйіне қайтып оралудың амалын іздестіріп, жорта қорқақ бола қалудан тайынбайды».

42. «Жорық кезінде мүмкін болғанынша адамгершілік қасиетті сақтауға тырысу керек. Егер жаудың қаласын қоршап тұрған кезде олардың бекінісін атқылайтын қаруды орналастыру үшін ағаш қажет екенін сезе тұрсаңдар да жеміс ағаштарын кесуден бас тартып қана қоймай, оларды қалай да аман сақтаудың жолдарын іздестіруге тиістісіңдер. Өйткені ол ағаштар адам игілігі үшін өсіп тұрғанын ұмытпаңдар, егер ол ағаштарға тіл бітіп, сөйлей алатын болса, олардың ақылға әбден қонымды мұң-зарға толы шағымын есітер едіңдер, олар өздерін ешқандай кінәсіз бола тұрса да адамдардың әділетсіз қаталдықпен қырып-жойып жатқанын, соғыстың болуына өздерінің кінәлі емес екенін, егер мүмкіндігі бар болса, басқа жаққа кетіп қалуға әзір тұрғандарын айтқан болар еді. Дегенмен де қолдарына қару ұстап қарсылық жасаған жаудың бәрін де өлтіріңдер, ал басқаларының шыбындай жанына сауға жасаңдар да алым-салық төлеп тұратын етіңдер; алайда, естеріңде болсын, қанахандықтарды аяусыз қырып-жоюларың керек»

43. «Әрқашан, әсіресе соғыс кезінде, өте-мөте қырағы болыңдар, әйелдердің еркектерше киінуінен, ал еркектердің әйелдерше киінуінен сақ болыңдар».

44. Мұса өзінің халқына осындай жарлық-нұсқаулар қалдырды және одан қырық жыл бұрын жазылған заңдарды табыс етті... Кейінгі күндерде (мәселе Мұсаның ендігі жерде күн сайын халық жиналысын өткізіп тұрғанында болып отыр) ол еврейлерге батасын берумен болды, ал өздеріне берілген заң бойынша өмір сүруден бойларын аулақ салған немесе ол қаулыларды бұзып, бұрмалап, өзгертпек болғандарға қарғысын жаудырудан жалықпады. Содан соң ол халық алдында өлеңмен жазылған жыр-әуен орындайтын болды. Ол жыр-әуен мәтіні Киелі кітапта сақталған. Ол шығармада болашақта не болатыны алдын ала баяндалған, сол көрегендікпен айтылғандардың бәрі де айна-қатесіз болып келді, қазір де тап солай жалғасып келеді.

Мұса барлығы жүз жиырма жыл өмір сүрді; осы өмірінің бір айы кем үштен бірін өз халқының тағдырына жомарт қамқорлықпен басшылық жасауға жұмсады. Мұса жылдың македониялықтар Дистр деп атайтын, ал бізше (еврейлерше) Адар деп аталатын ең соңғы айы туған күні қайтыс болды. Ол өзінің кемеңгер данышпандығы жағынан бұрын-соңды өмір сүрген адамдардың бәрінен де асып түсті, өзінің ойына алған нәрселерінің оңды шешімін тауып, жүзеге асыруға өте шебер болды, сондай-ақ қарапайым халықтың көз алдында сөйлеген сөзіне кәміл иландырып, баурап әкететін асқан шешендігімен ерекшеленетін еді. Оның үстіне, өзін-өзі керемет ұстай білетін, өз нәпсісін тыйып, құмарлықты ауыздықтап ұстай білетініне қарағанда, жеке өзінде ешқандай да құмарлық сезімі ешқашан болмаған сияқты, ондай сезімдерді өзге адамдардың басында болған мысалдар арқылы ғана білетін сияқты көрінетін. Ондай әскери қолбасшы өмірде ілуде бір кездессе де, сірә, тап ондай кемеңгер пайғамбар болмаған шығар. Өйткені оның сөйлеген сөздері Жаратқан Иеміздің өз аузынан шығып тұрғандай естілетін. Халық оның қазасын отыз үш күн бойы аза тұтты, еврейлер ондай аса ауыр қайғы-қасіретті Мұсаның дүниеден озған кезінде ғана бастарынан кешірді. Содан кейін оның өзімен жеке таныстар ғана емес, оның қалдырған заңымен жете танысқандардың, ол заңдардан оның қасиетті қайырымдылығы соншалықты зор болғанын түсініп білгендердің бәрі де ұзақ уақыт бойы естерінде сақтап келеді.





БИБЛИОГРАФИЯЛЫҚ АНЫҚТАМА



Автор,

шығарма,

деректеме





Кітап





Псевдо-

Ксенофонт



Античная демократия в свидетельствах

современников. — Москва: Ладомир, 1996.





Аристотель





Аристотель. Политика. — Минск: Литература,

1998.





Герадот





Геродот. История. — Москва: ОЛМА-ПРЕСС

Инвест, 2004.





Платон





Платон. Диалоги. — Москва: ООО «Издательство

ACT»; Харьков: Фолио, 2003.





Плутарх





Плутарх. Сравнительные жизнеописания. —

Москва, 1961. Т.1.





Полибий





Полибий. «Всеобщая история» в 3-х томах, 40

книгах. - Москва, 1890-1899.





Фукидид





Фукидид. История. — Л., 1981.





Страбон





Страбон. География. В 17—ти тт. — Л., Наука, 1964





Анахарсис

Младший





Путешествие Младшего Анахарсиса по Греции

в половине IY века до Рождества Христова. —

Москва: Университетская типография, 1804.





Аммиан

Марцеллин





Марцеллин А. «История» в переводе с латинского

Н.АКулаковского. — Киев, 1908.





Арриан





Арриан. Поход Александра. — М.-Л., Наука, 1962.





Тацит

Публий Гай

Корнеллий





Тацит П.К. История. — Москва: Ладомир, 2003.





Иосиф

Флавий





Флавий И. Иудейские древности. Т. 1-2. — Ростов-

на-Дону, Феникс, 2005.





